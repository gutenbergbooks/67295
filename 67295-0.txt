The Project Gutenberg eBook of Storia della Repubblica di Firenze v.
1/3, by Gino Capponi

This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online at
www.gutenberg.org. If you are not located in the United States, you
will have to check the laws of the country where you are located before
using this eBook.

Title: Storia della Repubblica di Firenze v. 1/3

Author: Gino Capponi

Release Date: February 1, 2022 [eBook #67295]

Language: Italian

Produced by: Barbara Magni, Carlo Traverso and the Online Distributed
             Proofreading Team at http://www.pgdp.net (This file was
             produced from images made available by The Internet
             Archive)

*** START OF THE PROJECT GUTENBERG EBOOK STORIA DELLA REPUBBLICA DI
FIRENZE V. 1/3 ***


                                 STORIA
                                 DELLA
                         REPUBBLICA DI FIRENZE

                                   DI
                             GINO CAPPONI.

                  SECONDA EDIZIONE RIVISTA DALL’AUTORE

                              TOMO PRIMO.



                                FIRENZE,
                          G. BARBÈRA, EDITORE.
                                 1876.




  Depositata al Ministero d’Agricoltura, Industria e Commercio per
  godere i diritti accordati dalla legge sulla proprietà letteraria.

                                                        G. BARBÈRA.

      _Gennaio 1875._




PREFAZIONE

ALLA PRIMA EDIZIONE IN-8º DEL 1875.


Essendo a tutti oramai noto che le Prefazioni si fanno da ultimo; e
poichè, fuori d’ogni mia speranza, mi fu concesso condurmi al termine
di questo lavoro, voglio pur dire intorno ad esso alcune cose che
poi mi dispiacerebbe avere taciute. Che io mi ci mettessi, andò a
questo modo. Una gentile francese, madama Ortensia Allart, nota in
Italia come in Francia per molte sue pubblicazioni, frutto di studi
più che femminili e d’un pensiero che gode spaziare sul corso dei
tempi; mandò alle stampe nel 1843 un ristretto della Storia della
Repubblica Fiorentina, che per molti rispetti è il migliore di quanti
se ne abbiano tentati fin qui. Di questo Libro il signore Alessandro
Carraresi negli anni seguenti aveva compito una traduzione: ma in esso
alcune cose erano di troppo per noi Italiani, altre non bastavano.
Mi posi a farvi così a mente alcune note, poi a ristringere alcuni
brani del testo francese, altri ad allargare: così a poco a poco mi
trovai con tutto il pensiero dentro alla Storia di Firenze. I tempi
erano fortunosi e a me difficili per molti rispetti: questo pensiero
m’accorsi che mi era un riposo, e quindi usciva, quale si sia,
l’Istoria presente, spesso interrotta per varie cause intramezzata
da altri studi. In essa ritrovo perfino certe intonazioni che nei
primi tempi a me venivano dallo Scrittore francese; di queste cose
io ringrazio la Donna gentile, e più dell’avermi, senza che ella vi
pensasse, imposto un obbligo che a me fu spesso un grande sollievo.
Assunto una volta, mi pareva che fosse dovere di galantuomo porvi
grandissima diligenza e molto pensarvi; perchè una storia fatta alla
leggera, spesso riesce una storia falsa, cioè una menzogna. Così per
tutti i mancamenti di questo Libro, sappia il Lettore che io non cerco
a me altra scusa, eccetto quella molto plausibile del non avere io
saputo fare più e meglio.

In questi tempi un’altra cosa venne a fermare in me il proposito di
pormi sul serio a fare una Storia della Repubblica di Firenze. N’ebbe
prima in mente l’idea il signor Thiers, tanto da avere bene adocchiato
e lungamente adoperato nel Canestrini l’uomo capace a provvedergliene
qui la materia dagli Archivi nostri. Soleva dire il signor Thiers, che
a lui parendo andare il mondo a una democrazia, era sopra ogni altra
storia da studiare questa, come la più democratica dei tempi antichi e
dei moderni. Ma un’altra Storia maggiore di troppo e tutta francese a
sè chiamava l’illustre Autore; ed egli ha in oggi deposto affatto ogni
pensiero di questa nostra, la quale avrebbe da lui avuta una celebrità
che da niun altri potrebbe avere.

Contuttociò non avrei potuto in modo nessuno venire a capo di
questo Libro se allo scriverlo non avessi avuto l’opera continua e
amorevole del Carraresi che potrà sempre dire pensando a me, _oculus
fui cæco_. Mi è caro poi rendere grazie al signor Cesare Guasti che
all’edizione volle prestare con tanta sua benignità le ultime cure, e
che l’arricchiva di alcuni Documenti, con l’aiuto di quei valentuomini
che nel Grande Archivio di Stato seco attendono a una istituzione
molto onorevole al Paese nostro. Nè potrei qui tacere il nome del
signor Barone Alfredo Reumont, del quale ho già detto a suo luogo
come egli mi abbia nelle frequenti sue conversazioni di questi anni
fatto quasi respirare l’aria di quei secoli nei quali vive con la
memoria capacissima. Mi fu egli inoltre d’eccitamento alla presente
pubblicazione, cui fece onore forse anche troppo il signor Gaspero
Barbèra, quando egli volle a una Storia tutta popolana dare un abito
che ha del signorile.




SOMMARI DEL TOMO PRIMO.


  LIBRO PRIMO.

  _Capitolo_ I. — ORIGINE DI FIRENZE                             Pag. 1

  Firenze, mercato di Fiesole, poi colonia romana. — Editto di
    Tiberio a favore dei Fiorentini. — Traccie d’edifizi romani
    in Firenze. — An. 405, 8 ottobre, giorno di Santa Reparata,
    un esercito di barbari sotto Radagasio è debellato da
    Stilicone nei monti di Fiesole. — An. 542, Totila re Goto
    assedia Firenze; la quale nè fu distrutta da Attila, nè
    riedificata da Carlo Magno. — Il Cristianesimo in Firenze
    fino dal IV secolo; antichi vescovi e antiche chiese. —
    Firenze, figlia di Roma; la razza etrusca si mantenne più
    in Fiesole. — Leggende intorno a Catilina e ad un re di
    Fiesole. — Vennero i Barbari e pigliarono residenza negli
    alti luoghi e nei castelli: gli antichi popoli abitavano
    le pianure. — Prime famiglie venute a stare in Firenze. — I
    Barbari poco numerosi nella Toscana, per la magrezza del
    suolo, e per essere meno percorsa dagli eserciti. — Verso
    l’anno 1010 i Fiesolani e i Fiorentini fanno un solo popolo
    con un solo stemma; è però falso che in quell’anno i
    Fiorentini pigliassero Fiesole.

  _Capitolo_ II. — LA CONTESSA MATILDE. — AMPLIAZIONE DEL
    CONTADO. — PRIME ZUFFE CITTADINE. — LEGA TRA LE CITTÀ
    DI TOSCANA. [AN. 1050-1215]                                       8

  La contessa Matilde. — Primo cerchio della città e nuova
    cinta di mura. — An. 1081, l’imperatore Arrigo IV assedia
    Firenze, poi è costretto levare il campo. — La contessa
    Matilde promuove le libertà comunali ed amplia a Firenze
    il contado: le milizie fiorentine combattevano sotto al
    comando della Contessa. — An. 1115; morte della Contessa
    Matilde: progredisce l’indipendenza della città, soccorso
    ai Pisani e storia delle colonne di porfido. — An. 1125,
    presa di Fiesole: an. 1135, castello di Montebuoni
    abbattuto e i Buondelmonti costretti farsi cittadini. —
    Altre guerre in Toscana dove interviene l’autorità dei
    Marchesi. — An. 1147, crociata in Terrasanta. —
    Cacciaguida. — Firenze e Pisa messe al bando dell’Impero. —
    Le città di Toscana esercitando l’indipendenza si
    preparano a possederla. — Firenze in guerra con gli Aretini
    e coi Senesi. — An. 1177, prime guerre civili in Firenze:
    gli Uberti. — Pace di Costanza, an. 1183. — Empoli divenuta
    censuaria dei Fiorentini: castelli espugnati, i Conti di
    Mangona e di Vernio ricevuti in accomandigia. — Il
    Barbarossa venuto in Toscana toglie a Firenze tutto il
    contado. — Arrigo suo figlio tiene l’an. 1187 corte in
    Fucecchio; poi, morto il padre l’an. 1190, crea Duca di
    Toscana Filippo suo fratello. Questi l’an. 1197, morto
    Arrigo, abbandona l’Italia, e fu l’ultimo in Toscana dei
    Duchi o Marchesi: Firenze racquista il suo Contado. —
    Prima Lega Toscana fermata in San Genesio alla presenza di
    due Legati di Celestino III. — Certaldo e Figline fanno
    dedizione al Comune di Firenze; Semifonte distrutto per
    lunga guerra con divieto di farlo risorgere. — Montelupo
    edificato all’incontro di Capraia che era in forza dei
    Conti Alberti; Montemurlo avuto in compra dai Conti Guidi;
    altri castelli abbattuti: tenevano in protezione
    Montepulciano e Montalcino, dal che lunghe guerre co’
    Senesi.

  _Capitolo_ III. — GOVERNO DI FIRENZE. — GUELFI E GHIBELLINI,
    BUONDELMONTI E UBERTI. — AFFRANCAZIONE DEI CONTADINI. —
    GUERRE IN TOSCANA. — CACCIATA DEI GUELFI. [AN. 1215-1249.]       22

  Firenze retta da Consoli, dei quali varia il numero; antichi
    sono i Consoli delle Arti. — I Potestà non cominciano in
    Firenze subito dopo la pace di Costanza; dal 1218 in poi
    continua la serie dei Potestà sempre forestieri. — I
    Vescovi non ebbero in Firenze giurisdizione politica, e
    furono spesso col popolo. — Fondazione dell’Abbazia di
    Valombrosa. — 1215. Uccisione di Buondelmonte dei
    Buondelmonti: le nobili famiglie della città si dividono,
    e vi entrò il nome di Guelfi e di Ghibellini. — 1217.
    Cavalieri fiorentini alla Crociata; Buonaguisa della
    Pressa. — 1218. I Fiorentini fanno giurare alla Signoria
    del Comune tutto il Contado, e nel 1233 registrare i nomi
    degli abitatori, ciascuno secondo la sua condizione:
    abbattono molte castella di Nobili. — Continua la guerra
    con Siena. — Guerra contro Pisa. — 1229. Muore Accorso da
    Bagnolo glossatore. — Firenze cresceva molto in quest’anni
    per le arti e pei commerci: antichi dentro la città il
    Battistero di San Giovanni, e fuori il tempio di San
    Miniato. — Si popola il Sesto d’Oltrarno per nuove
    famiglie; edificazione di due ponti. — Sètta dei Paterini
    in Firenze, promossa da Federigo: battaglie contro essi in
    città, ricordate da due colonne. — Fondazione dell’Ordine
    dei Serviti. — I Ghibellini di Firenze rafforzati da
    cavalieri tedeschi, percuotono i Guelfi; questi,
    abbandonata la città, si spargono pei castelli e per le
    ville. — Torri dei Guelfi abbattute. — Espugnazione del
    castello di Capraia, dove molti Guelfi se erano rifuggiti;
    i quali trattati crudelmente dall’Imperatore sono da lui
    condotti in Puglia.

  _Capitolo_ IV. — PRIMA VITTORIA DEL POPOLO, E GOVERNO DEGLI
    ANZIANI. — FELICITÀ DEI GUELFI. [AN. 1250-1254.]                 34

  I Guelfi pigliano forza: il popolo si raduna in arme, elegge
    un Potestà nuovo e un Capitano del Popolo e dodici Anziani
    [20 ottobre 1250]. — Descrizione della gioventù in
    compagnie, sotto al comando del Capitano del Popolo. —
    Popolazione del contado divisa in leghe per la difesa del
    Comune. — Fondazione del Palazzo del Potestà. — Firenze si
    dichiara guelfa. — Nobili famiglie ghibelline mandate in
    bando fanno lega co’ Senesi. — Nuova moneta del fiorino
    d’oro. — Firenze si pone a capo della Parte guelfa;
    rinnalza e assicura questa nella città di Pistoia, soccorre
    i Perugini, combatte guerre fortunate contro Arezzo e
    Volterra e Pisa e Siena. — An. 1254, ch’ebbe nome d’anno
    vittorioso.

  _Capitolo_ V. — MANFREDI RE DI NAPOLI AIUTA I GHIBELLINI. —
    BATTAGLIA DI MONTAPERTI. [AN. 1254-1260.]                        39

  Moti dei Ghibellini, e bando dato alle maggiori di quelle
    famiglie. — Guerra con Pisa in servigio dei Lucchesi; virtù
    d’Aldobrandino degli Ottoboni. — Costumi dei Fiorentini. —
    Serraglio dei Leoni. — Guerra con Siena. — Il Carroccio. —
    Astuzia di Farinata degli Uberti; cavalieri tedeschi
    mandati da Manfredi. — Inganno tessuto da Farinata ai
    Fiorentini. — Consigli del Tegghiaio Aldobrandi e degli
    uomini prudenti; temerità d’alcuni degli Anziani. — Aiuti a
    Firenze di tutti i Guelfi di Toscana, a Siena delle città
    ghibelline. — I Fiorentini pongono il campo sul fiume
    dell’Arbia presso al castello di Montaperti. — Apparecchi
    dentro Siena, battaglia, tradimento di Bocca Abati, difesa
    del Carroccio. — Grande sconfitta dei Guelfi.

  _Capitolo_ VI. — FIRENZE IN MANO AI GHIBELLINI. — FARINATA
    DEGLI UBERTI VIETA LA DISTRUZIONE DELLA CITTÀ. — MISERIA
    DEI GUELFI. — DISCESA IN ITALIA DI CARLO
    D’ANGIÒ, E MORTE DEL RE MANFREDI. [1260-1266.]                   51

  I Ghibellini in Firenze. — Le famiglie Guelfe abbandonano la
    città. — Parlamento in Empoli, dove Farinata proibisce che
    Firenze sia disfatta. — La Toscana viene tutta nelle mani
    dei Ghibellini. — Famiglie guelfe rifugiate in Lucca, di
    dove poi sono costrette partirsi. — Miseria dei Guelfi, che
    si spargono per l’Italia e fuori. — Urbano IV chiama in
    Italia Carlo d’Angiò fratello di San Luigi re di Francia. —
    Battaglia di Benevento, morte di Manfredi.

  _Capitolo_ VII. — FINALE VITTORIA DEI GUELFI. — COSTITUZIONE
    DELLE ARTI. — MAGISTRATO DI PARTE GUELFA. — GOVERNO
    DELLA CITTÀ DATO AL RE CARLO PER DIECI ANNI. [AN. 1266-1267.]    56

  I Guelfi levano il capo. — Due Frati Gaudenti vengono in
    Firenze a stare in luogo del Potestà. — Questi eleggono
    trentasei buoni uomini a riordinare la città. —
    Costituzione in collegi armati delle sette Arti maggiori e
    di cinque minori. — Insorgono molte potenti famiglie
    ghibelline, e con l’aiuto di cavalieri tedeschi combattono
    il popolo; ma tutti insieme sono costretti uscire dalla
    città, che rimase allora libera di sè stessa. — Signoria
    data al re Carlo per dieci anni. — Ingerenza in questi
    fatti del pontefice Clemente IV. — Costituzione della
    città: vendita dei beni dei Ghibellini: famiglia dei
    Mirabeau. — Creazione del magistrato di Parte guelfa. —
    Venuta in Firenze del re Carlo.

  LIBRO SECONDO.

  _Capitolo_ I. — GREGORIO X IN FIRENZE. — PACE DEL CARDINALE
    LATINO. — ISTITUZIONE DEL MAGISTRATO DEI PRIORI.
    [AN. 1268-1282]                                                  69

  1268. Corradino in Toscana. — Vendette contro ai Ghibellini.
    — An. 1273. Gregorio X in Firenze; pace da lui procurata
    tra le due parti, ma subito rotta; la città interdetta. —
    Per la prepotenza del re Carlo, Niccolò III consente al
    ritorno d’un luogotenente imperiale in San Miniato. —
    Discordie tra’ Guelfi. — 1280. Niccolò III manda il
    Cardinale Latino in Firenze: questi ferma una pace per la
    quale tornano i Ghibellini; i magistrati da mutarsi ogni
    due mesi: il Papa custode di quella pace. — Vespro
    siciliano. — Termine della Signoria di dieci anni concessa
    al re Carlo. — Abbassamento della Parte ghibellina. —
    1282. Istituzione del Priorato. — Ordinamento delle Arti
    minori.

  _Capitolo_ II. — SCONFITTA DEI PISANI ALLA MELORIA. — IL
    CONTE UGOLINO DELLA GHERARDESCA. — GUERRA CONTRO AI
    GHIBELLINI D’AREZZO; VITTORIA DI CAMPALDINO, E
    BUONO STATO DELLA CITTÀ DI FIRENZE. [AN. 1282-1292.]             81

  Sconfitta dei Pisani alla Meloria: il Conte Ugolino della
    Gherardesca. — Guerra contro ai Ghibellini di Arezzo. —
    Vantaggio ottenuto dagli Aretini alla Pieve del Toppo.
    Formazione dei due eserciti. — 11 giugno 1289, battaglia
    di Campaldino: grande rotta dei Ghibellini. — Mossa inutile
    verso Arezzo. — Feste in Firenze.

  _Capitolo_ III. — GIANO DELLA BELLA. — ORDINI DELLA GIUSTIZIA
    CONTRO I GRANDI. — ISTITUZIONE DEL GONFALONIERATO.
    [AN. 1293-1295.]                                                 89

  Felice stato della città. — Gli antichi Nobili e gli uomini
    del Contado. — 1293. Giano Della Bella. — Ordinamento della
    Giustizia e leggi successive contro ai Grandi. —
    Istituzione dell’ufficio di Gonfaloniere, sommo magistrato
    eletto a due mesi per la difesa dello Stato popolare e per
    l’esecuzione delle leggi contro ai Grandi. Aveva il comando
    delle milizie cittadine e di quelle che venivano
    somministrate dalle Leghe del Contado. — Pace con Pisa. —
    La città si divide per la esecuzione delle nuove leggi;
    avversi i giudici alle condanne. Il magistrato di Parte
    guelfa. I Grandi attizzano contro a Giano Della Bella
    l’odio del popolo; quegli va diretto al fine suo. — 1295.
    Corso Donati accusato di malefizio, viene assolto dal
    Potestà; questi, assalito dal popolo in furia, è tolto di
    ufizio. — Inquisizione contro a Giano per avere messo la
    terra a romore; Giano si parte ed è bandito. — Bonifazio
    VIII nemico a Giano: questi moriva esule in Francia.

  _Capitolo_ IV. — CERCHI E DONATI. — BIANCHI E NERI.
    [AN. 1295-1300.]                                                103

  Vendette di parte; il Pecora beccaio. — I Grandi e i
    Ghibellini chiamano in Arezzo un Capitano dell’Imperatore.
    Non fece alcun frutto, e i Guelfi viepiù si rinforzavano.
    — Comincia la edificazione di Santa Maria del Fiore, di
    Santa Croce, e del Palazzo della Signoria. — Vieri dei
    Cerchi e Corso Donati. — Le parti loro pigliano nome di
    Bianca e Nera. In questa, le nuove famiglie mercanti che
    dominavano la città col nome guelfo: la parte Bianca era
    meno astiosa contro ai Grandi e ai Ghibellini. — Zuffe in
    città tra le due parti. — 1300. Bonifazio VIII manda in
    Firenze paciere il Cardinale d’Acquasparta, che parve
    troppo amico ai Neri e dovè partirsi. — La Signoria
    bandisce i capi delle due parti: priorato di Dante. — Guido
    Cavalcanti. — Prevale in Toscana la parte dei Bianchi.

  _Capitolo_ V. — VENUTA IN FIRENZE DI CARLO DI VALOIS. —
    CACCIATA DEI BIANCHI. — ESILIO DI DANTE. [AN. 1301-1302.]       113

  Bonifazio VIII commette a Carlo di Valois venire in Firenze
    arbitro delle contese. — La Signoria manda ambasciatori al
    Papa, tra i quali era Dante. — Corso Donati e i Neri si
    accaparrano il favore del Papa e di Carlo. — Questi entra
    in Firenze con molti Francesi armati e con la promessa
    scritta da lui di non esercitarvi signoria nè
    giurisdizione. — Ma le violenze tosto cominciano eccitate
    dai Neri, essendo la Signoria inetta. — Corso Donati, rotto
    il bando, entra in Firenze con armati, esercita vendette
    contro a’ suoi nemici; ruberie, arsioni nella città e nel
    contado. — Il Cardinale d’Acquasparta torna in Firenze, ma
    i Neri essendosi opposti a ogni conciliazione, parte
    sdegnato. — Uccisioni tra parenti; morte del figlio di
    Corso Donati. — Per la denunzia d’una congiura, condanne in
    Firenze di morti e perdita degli averi e distruzioni delle
    case: esigli e bandi di rubello continuati anche dopo la
    partenza di Carlo di Valois: seicento persone bandite;
    Dante era tra esse.

  _Capitolo_ VI. — PACE TENTATA DAL CARDINALE NICCOLÒ DA
    PRATO. — INCENDIO IN FIRENZE. — ASSALTO DEI FUORUSCITI. —
    MORTE DI CORSO DONATI. [1303-1308.]                             126

  Prevalenza d’alcune famiglie nuovamente sorte col nome
    guelfo. — Discordie e zuffe, per cui la città è data in
    guardia ai Lucchesi. — Pacificazione generale cercata dal
    Cardinale Niccolò da Prato. — Tornano alcune famiglie di
    Bianchi. — Rovina del Ponte alla Carraia, con grande numero
    di morti, in occasione d’una festa. — Gelosie contro ai
    Bianchi tornati: si viene alle armi. — [10 giugno 1304] uno
    degli Abati appicca il fuoco nel primo cerchio, dov’erano
    le più antiche case dei Nobili. — Consumò l’incendio tutta
    quella parte della città: i Cavalcanti furono i più
    distrutti. — I Bianchi di fuori muovono mescolati co’
    Ghibellini contro a Firenze: alcuni di loro [20 luglio],
    avendo fatto capo alla Lastra, entrano in città, ma sono
    ributtati e molti uccisi. — Roberto duca di Calabria viene
    capitano dei Fiorentini all’assedio di Pistoia. — 1306.
    Pistoia si arrende ai Fiorentini ed ai Lucchesi. —
    Istituzione dei Gonfalonieri di compagnie: nuovo ufficio di
    Esecutore degli Ordini di giustizia. — Il cardinale
    Napoleone degli Orsini tenta una impresa contro a Firenze.
    — Corso Donati, voltandosi ai Grandi e ai Ghibellini e ai
    Signori di fuori, viene condannato ed assalita e combattuta
    la casa sua; ma infine Corso, fuggendo, è ucciso [6 ottobre
    1308].

  _Capitolo_ VII. — ARRIGO VII. — UGUCCIONE DELLA FAGGIUOLA. —
    SIGNORIA DEL RE ROBERTO. [AN. 1309-1321.]                       142

  Arrigo di Lussemburgo alzato all’Impero col favore di
    Clemente V, vuol farsi in Italia pacificatore: gli uomini
    più saggi confidano in lui. — Manda in Firenze suoi Legati,
    male accolti dai grandi Guelfi. — La Parte guelfa e la
    ghibellina per tutta Italia fanno apparecchi di guerra. —
    1310. L’Imperatore scende in Italia. — 1311. Riceve in
    Milano la corona. — Firenze, capo e anima d’una Lega guelfa
    in Toscana, fomenta le ribellioni in Lombardia. — Due
    Legati imperiali vengono fino alla Lastra presso Firenze,
    ma qui assaliti da gente armata e svaligiati, passano in
    Casentino per la via dei monti: poi vanno a porre camera
    imperiale in Civitella, luogo del Vescovo di Arezzo,
    citando a ubbidienza Guelfi e Ghibellini. — L’Imperatore a
    Pisa. — In Firenze, uccisione di due capi della Parte
    guelfa. — Nuova legge contro ai Ghibellini. — 1312. Arrigo
    riceve la corona in San Giovanni Laterano, gran parte di
    Roma essendo in mano del re Roberto capo della Lega guelfa.
    — Arrigo, sforzata la via per la Toscana, pone a’ 19 di
    settembre il campo a San Salvi sotto alle mura di Firenze.
    — [31 ottobre]. È costretto levare il campo. — Si ferma due
    mesi in San Casciano, indi a Poggibonsi, e non senza
    combattimenti torna in Pisa a’ 9 di marzo 1313. — Firenze
    riceve un Vicario del re Roberto senza mutare il governo. —
    24 agosto. Arrigo muore in Buonconvento. — Uguccione della
    Faggiuola diventa signore di Pisa e di Lucca e capo di
    molte forze ghibelline, contro alle quali il re Roberto e i
    Fiorentini radunano un grande esercito di Guelfi: sono
    sconfitti a Montecatini, 27 agosto 1315. — Divisioni in
    Firenze: Lando d’Agubbio Bargello. — 1316. Uguccione perde
    lo Stato. — Guerre sotto Genova e in Lombardia, condotte
    dal re Roberto. — Castruccio Castracani lucchese, tirando
    a sè molte forze ghibelline, comincia [1320] la guerra in
    Toscana, e viene a porsi nel giugno 1321 fin sotto
    Fucecchio. — Collegio di Dodici Buoni uomini aggiunto ai
    Priori.

  _Capitolo_ VIII. — DANTE; SCRITTORI E ARTISTI SUOI
    CONTEMPORANEI.   [AN. 1268-1322.]                               165

  Notizie intorno alla vita e alle opere di Dante. — Giovanni
    Villani. — Primi poeti toscani. — Guittone d’Arezzo. —
    Guido Cavalcanti. — Cino da Pistoia. — Francesco da
    Barberino. — Fra Jacopone da Todi. — Buonagiunta da Lucca.
    — Francesco Stabili detto Cecco d’Ascoli, arso in Firenze
    nel 1327. — Scrittori di prosa: Brunetto Latini, Ricordano
    Malespini, Bono Giamboni; versioni dal latino. — Dino
    Compagni. — Fra Giordano da Rivalta, Domenico Cavalca,
    Bartolommeo da San Concordio, pisani. — Giovanni Pisano,
    scultore: antichi monumenti di quella città. — Giovanni
    Cimabue, maestro di Giotto. — Arnolfo di Lapo disegnò la
    chiesa di Santa Maria del Fiore e quella di Santa Croce ed
    il Palazzo della Signoria e la Torre. — In quelli stessi
    anni, le chiese del Carmine, di Santa Maria Novella, di San
    Marco, la Loggia d’Orsanmichele, il Campanile. —
    Istituzioni di carità cittadina: Compagnia della
    Misericordia, Bigallo, Spedale di Santa Maria Nuova
    cominciato da Folco, padre di Beatrice Portinari. — Terzo
    Cerchio della città. — Industrie, commerci, viaggi dei
    Fiorentini: perchè Bonifazio VIII dicesse che erano nel
    mondo il quinto elemento.

  LIBRO TERZO.

  _Capitolo_ I. — IMPRESE E MORTE DI CASTRUCCIO. — INTERNE
    RIFORME; I MAGISTRATI TRATTI A SORTE. [AN. 1322-1328.]          183

  Primi fatti di Castruccio. — Viene fin sotto Prato il primo
    di luglio 1323; ma tosto poi levato il campo, si riduce a
    Serravalle. — I Fiorentini popolarmente volendo da Prato
    procedere oltre, i Nobili si oppongono: scisma nel campo, e
    indi in Firenze, dove gli sbanditi pretendono essere
    rimessi: tentano entrarvi per forza, ma il colpo fallisce;
    e tre dei grandi puniti. — Alcuni degli sbanditi ottengono
    il ritorno. — Fazione dei Serraglini; condanna dei Bordoni.
    — Riforma per cui la Signoria e i maggiori uffici sono
    tratti a sorte. — Istituzione dei Pennonieri per maggior
    guardia della città. — Nobili per grazia recati a popolo. —
    Fallimento degli Scali e Amieri. — I Fiorentini, dopo avere
    soccorso a Genova e in Lombardia la Parte guelfa,
    raccolgono intorno a sè aiuti delle città amiche, assoldano
    Francesi e Tedeschi, e vanno contro a Castruccio: questi
    con grandi forze ghibelline, soccorso da Azzo Visconti con
    seicento cavalieri, vince grande battaglia all’Altopascio,
    23 settembre 1325. — Viene sotto Firenze, empiendo di
    devastazioni e di rovine tutto il piano e le colline
    circostanti, 1326. — Signoria data per dieci anni al Duca
    di Calabria. — 1327. Discesa in Italia di Lodovico il
    Bavaro. — Viene a Pisa con Castruccio, il quale creato Duca
    di Lucca, lo accompagna fino a Roma; poi torna in Toscana
    per la ricuperazione di Pistoia, dove erano entrati per
    sorpresa i Fiorentini. — Dopo lungo assedio riavuta
    Pistoia, Castruccio muore il 3 settembre 1328. — Novembre.
    Per la morte del Duca di Calabria, Firenze tornata in
    libertà, riordina il governo. — Condanna a morte di Cecco
    d’Ascoli.

  _Capitolo_ II. — IL RE GIOVANNI DI BOEMIA SCENDE IN ITALIA. —
    PIENA D’ARNO. — DEDIZIONE DI PISTOIA, ED ALTRI ACQUISTI. —
    GUERRA CON MASTINO DELLA SCALA; FALLITA IMPRESA DI LUCCA.
    [AN. 1328-1342.]                                                205

  Carestia in Firenze, e pubblici provvedimenti. — Tedeschi al
    Cerruglio offrono Lucca in compra ai Fiorentini, poi la
    vendono a uno Spinola. — Guerra in Val di Nievole e in Val
    d’Arno. — Scende in Italia il re Giovanni di Boemia
    d’accordo col Papa. I Fiorentini lo combattono, fatta lega
    co’ Signori ghibellini di Lombardia: è vinto, e torna in
    Germania. — 1333. Inondazione grandissima in Firenze e nel
    contado: viene in Firenze la processione dei Flagellanti. —
    Fallimento dei Bardi e dei Peruzzi. — Dedizione di Pistoia,
    d’Arezzo, di Colle di Val d’Elsa. — Conti e Signori di
    castelli ricevuti in protezione o accomandigia dalla
    Repubblica. — Terre franche edificate, vassalli fatti
    sorgere a coloni liberi. — Lunga contesa con gli Ubaldini;
    la Repubblica di San Marino. — Guerra con Mastino della
    Scala. — Compra di Lucca, e fallita impresa contro a questa
    città.

  _Capitolo_ III. — IL DUCA D’ATENE. [1342-1343.]                   221

  I Grandi e il Popolo sempre in arme tra loro: congiure,
    condanne. — Stava il Governo nelle maggiori famiglie
    popolane, delle quali erano venti Commissari, preposti alla
    guerra contro Lucca e diffamati dopo il mal’esito della
    impresa. — Gualtieri di Brienne duca d’Atene eletto
    capitano generale. — Pratica intelligenze coi Grandi e col
    popolo minuto contro ai mezzani prepotenti. — Fa
    Parlamento, e viene eletto Signore per un anno, e quindi a
    vita, 8 settembre 1342: occupa il Palazzo e abolisce il
    Gonfalonierato. — Si aliena i Grandi, promuove la plebe
    minuta: sue violenze, rapine, corruttele. — Fa pace co’
    Pisani e lega con Signori di Lombardia. — Tre congiure che
    insieme si uniscono contro lui. — 26 luglio 1343, tutta la
    città in arme, asserragliate le vie; d’Oltrarno si smuovono
    Grandi a cavallo e popolo armato in grande numero; tutti
    vanno contro al Palagio. — Assedio al Palagio: crudeli
    vendette popolari contro a’ ministri del Duca. Questi
    infine rinunzia il Governo e torna in Puglia. — Quattordici
    eletti a riformare lo Stato.

  _Capitolo_ IV. — CACCIATA DEI GRANDI. — PESTE IN FIRENZE.
    [AN. 1343-1348.]                                                237

  Ribellione del distretto. — I Grandi messi a parte degli
    uffici. — La città divisa in Quartieri. — Il popolo
    minaccioso impone ritogliere ai Grandi gli uffici. —
    Sedizione d’Andrea Strozzi, 24 settembre 1343. — I Grandi
    si afforzano seguiti da molta plebe; ma tutti quelli della
    parte destra dell’Arno sono costretti venire a patti. —
    L’Oltrarno rimane in forza dei Grandi: assalto alle case
    dei Frescobaldi, poi a quelle dei Bardi, che infino sono
    espugnate e vanno a sacco. — Una radunata di malandrini
    rubatori, dalle milizie del Potestà è percossa e gastigata.
    — Nuova riforma: passa il Governo dal grasso popolo negli
    artefici. — Effetti della cacciata dei Grandi. — 1348.
    Peste in Firenze e sue conseguenze.

  _Capitolo_ V. — DELLA CITTÀ E STATO DI FIRENZE. — ENTRATE
    E SPESE DEL COMUNE                                              248

  Morte di Giovanni Villani. — Contado e Distretto; Fortezze. —
    Popolazione; consumi. — Scuole. — Chiese e conventi,
    spedali. — Fondachi, numero dei panni, Arte della lana e
    Arte di Calimala, Cambiatori. — Signorie forestiere,
    giudici, ufiziali. — Ville intorno a Firenze. — Entrate e
    spese del Comune.

  _Capitolo_ VI. — GUERRA CON L’ARCIVESCOVO DI MILANO. —
    TRATTATO CON L’IMPERATORE CARLO IV. — IL MAGISTRATO DI
    PARTE GUELFA. — ALBIZZI E RICCI. [AN. 1349-1358.]               258

  Recuperazione di Colle, di San Gemignano, di Prato: strage
    dei Guazzalotri: accordo con Pistoia, nella quale mettono
    guardia. — Potenza di Giovanni Visconti arcivescovo di
    Milano: rompe guerra ai Fiorentini ed entra nel Mugello. —
    Nuova condizione dei Ghibellini in Toscana. — Carlo IV,
    imperatore debole, tratta in segreto coi Fiorentini. — I
    Veneziani e il Papa s’accordano a fare scendere
    l’Imperatore in Italia. — Carlo IV, coronato in Monza,
    viene a Pisa. — 1355. Trattato pel quale i reggitori di
    Firenze sono fatti vicari imperiali: nè a lui nè
    all’Imperatrice è permesso di entrare nella città. — Carlo
    IV, coronato in Roma, torna in Allemagna. — Prevalenza
    negli uffici delle Arti minori e nelle città di nuovi
    uomini venuti di fuori: consorterie, sètte, scioperi degli
    artefici. — Il Magistrato di Parte guelfa. Come ivi
    dominassero gli ottimati. — Della esclusione dei Ghibellini
    si fa un’arme contro alla parte popolare; arbitrio
    tirannico di cui s’investe quel Magistrato; pronunziano
    senza forma di giudizio divieti di accettare ufficio, ai
    quali danno nome di ammonizioni. Di qui nasce la contesa
    tra gli Albizzi e i Ricci.

  _Capitolo_ VII. — LA GRAN COMPAGNIA. — GUERRA CO’ PISANI. —
    SECONDA VENUTA DI CARLO IV IN ITALIA. — IL MAGISTRATO
    DI PARTE GUELFA: AMMONIZIONI. [AN. 1358-1374.]                  291

  Milizie straniere in Italia, la gran Compagnia. Questa
    volendo dalla Romagna passare in Toscana (1358), è rotta
    dai villani dell’Appennino. — I Fiorentini per lungo
    contrasto co’ Pisani si adoprano a richiamare i commerci a
    Talamone, e mettono in mare galee armate. — Volterra viene
    in signoria della Repubblica. — Guerra con Pisa [1362]. —
    Morte di Piero da Farnese, capitano dei Fiorentini:
    Pandolfo Malatesta sospettato. — I Pisani vengono fin sotto
    le mura di Firenze: poi avendo una compagnia inglese mutato
    bandiera, si fa pace [1364]. — Urbano V, e Carlo IV in
    Italia [1369]: potenza di Bernabò Visconti. — San Miniato
    viene in potestà della Repubblica. — Niccola Acciaiuoli
    Gran Siniscalco del regno di Napoli, sospettato in Firenze.
    — Leggi che rafforzano l’arbitrio del Magistrato di Parte
    guelfa. — Piero degli Albizzi. — I Ricci perdono lo Stato.

  _Capitolo_ VIII. — GUERRA CON PAPA GREGORIO XI.
    [AN. 1375-1378.]                                                318

  Romagna recuperata al Patrimonio della Chiesa. — Mala
    contentezza dei Fiorentini e animosità contro essi dei
    Legati di Bologna: Giovanni Hawkwood condottiero inglese. —
    Guerra contro al Legato. — Quali leggi gravassero i
    cherici. Inquisizione. — Gli Otto della guerra. — Lega con
    Bernabò Visconti; fanno ribellare le terre della Chiesa. —
    Gregorio XI offre condizioni di pace, stornato dagli Otto.
    — Interdetto pronunziato in Avignone contro a Firenze ed ai
    Fiorentini in qualunque luogo dimoranti. — Eccidio di
    Cesena fatto da Inglesi e da Brettoni soldati della Chiesa.
    — Diligenza usata dagli Otto in quella guerra. — Gregorio
    XI torna a Roma. — Negoziati presto rotti. — La Repubblica
    fa riaprire le chiese in Firenze; confraternite, devozioni.
    — Santa Caterina da Siena e sue lettere a Gregorio XI. —
    Aperto dissidio tra gli Otto della Guerra e i Capitani di
    Parte guelfa. — Congresso a Sarzana per la pace. — Morte di
    Gregorio XI. — Firenze ottiene miti condizioni dal nuovo
    papa Urbano VI.

  _Capitolo_ IX. — LINGUA, LETTERE ED ARTI IN FIRENZE. —
    PETRARCA, BOCCACCIO. [AN. 1322-1378.]                           341

  Come si formassero la lingua e il popolo di Toscana. — In
    Italia il secolo che finiva nel 1300 fu quello dei grandi
    fatti e delle grandi cose. — Importanza durante quel secolo
    degli uomini dell’Italia media, che era la parte più
    latina: la poesia e le lettere nacquero ivi religiose e
    popolari; non si perderono in sottigliezze, ma seguitarono
    il comun senso della umanità. Crebbero e si fecero
    esemplari alla nazione per la finitezza della lingua e per
    la maggiore estensione del pensiero. — Ma su’ dialetti
    delle altre Provincie potevano poco, perchè la Toscana non
    era centro da cui potesse venire a diffondersi per tutta
    Italia un comun parlare. Quindi le incertezze e le contese
    che sono antiche quanto la lingua. — Dante: suo libro De
    Vulgari Eloquio. — La lingua illustre degli Italiani pareva
    sempre che fosse il latino. I libri toscani usciti dal
    popolo in tanto gran numero, poco erano conosciuti nel
    resto d’Italia. Scarsa l’azione del pulpito, della tribuna,
    del teatro. Quando si cominciò per tutta Italia a scrivere
    libri in lingua volgare, l’autorità del parlare dei toscani
    era venuta a ristringersi; parve da ultimo si perdesse
    troppo in facezie e in bassezze. — Ma la poesia ebbe una
    comune lingua. — Autorità somma esercitata in Italia dal
    Petrarca, e a lui rimasta per le sue liriche: nella vita fu
    egli italiano più che fiorentino. — Nel trecento abbassò il
    livello degli animi e parve non rimanessero che gl’ingegni.
    — Scrittori di prosa: Matteo Villani, frate Iacopo
    Passavanti. — Virtù e vizi dello scrivere del Boccaccio,
    che fu maestro sommo della lingua, ma la potenza di
    scrittore guastò pel concetto falso ch’egli ebbe dello
    stile, colpa dell’animo e dei tempi. — Santa Caterina da
    Siena ebbe doti di grande scrittore. — Altri autori di
    prose e poesie nella fine del trecento. — Studio pubblico
    in Firenze. — La Scultura progrediva più della Pittura. —
    Andrea Orcagna: edifizio d’Orsanmichele e Loggia sulla
    piazza dei Signori.

  APPENDICE DI DOCUMENTI.

    I. Breve di Clemente IV, de’ 25 marzo 1266, al cardinale
         Ottaviano degli Ubaldini per l’assoluzione
         della città di Firenze e di alcuni cittadini
         dalle scomuniche incorse quando era sotto la
         dipendenza del re Manfredi                                 373
   II. Discorso intorno al Governo di Firenze dal 1280
         al 1292; d’incerto autore                                  378
  III. Istoria compendiata di San Gimignano                         389
   IV. _PROTESTATIO FACTA PER SINDICOS COMUNIS FLORENTIE
         DOMINO KAROLO ROMANORUM REGI_                              398
       _CAPITULA CONCORDIE INTER DOMINUM KAROLUM ET COMUNE
         FLORENTIE_                                                 399
    V. Matteo Villani; e il Ghibellinesimo in Firenze               404
   VI. Provvisione del 27 gennaio 1371 dall’Incarnazione            415
  VII. Discorso d’autore incerto, scritto l’anno 1377 _Del
         principio e di alcuni notabili del Priorato_               420

  NOTA INTORNO AI MALESPINI                                         425
  NOTA INTORNO AL METODO DELLA CRITICA A PROPOSITO
    DELLA STORIA DI DINO COMPAGNI                                   434
  NOTA CIRCA ALL’ATTO DI PROMISSIONE TRA I CONSOLI DI
    FIRENZE E GLI UOMINI DI POGNA                                   441




STORIA DELLA REPUBBLICA DI FIRENZE.




LIBRO PRIMO.




CAPITOLO I.

ORIGINE DI FIRENZE.


Narrare l’istoria della città di Firenze distesamente dai suoi primordi
male potremmo, e non sarebbe dell’assunto nostro, per la incertezza
o per la oscurità dei fatti, e perchè tardi questa città pigliò un
carattere che la distinguesse tra molte in Italia. Non è dubbio che
Firenze, chiamata da prima, come alcuni credono, o Villa Arnina o
Camarzo, fosse nel suo cominciamento una borgata dell’etrusca Fiesole.
Questa, dal monte sulla cui vetta sedeva, inviava con l’estendersi dei
traffici i suoi mercanti giù nel piano, emerso dalle acque poichè il
fiume Arno, rotte altre chiuse che lo impedivano, si fu aperta una via
tra i massi della Golfolina: quindi l’origine di Firenze. Cresciuta
pei coloni che vi stanziarono, soldati di Silla o più veramente di
Ottaviano Cesare allora triumviro, in breve pel nuovo sito e per
l’agiato luogo ebbe numero d’abitatori e decoro di edifizi, così da
essere annoverata tra le buone colonie che Roma avesse in Italia.
Sappiamo da Tacito come, regnando Tiberio, udisse il Senato gli oratori
dei Fiorentini, i quali ottennero che la Chiana non fosse voltata a
metter foce nell’Arno portando ruina d’inondazioni alla città loro.[1]
Il circuito di un anfiteatro tuttora apparisce disegnato dalle vie che
certo furono della edificazione prima; ebbe il Campidoglio ed hanno le
Terme nomi derivati dai tempi romani.

Caduto l’Impero per la invasione dei barbari, fu la Toscana prima
soggetta come le altre provincie ai re Goti, sinchè poi divenne
campo a quella guerra che a discacciarli d’Italia fu combattuta dai
Greci. Ma non è vero che Totila nei monti di Fiesole fosse sconfitto
ed ucciso: in quei luoghi Stilicone, agli 8 d’ottobre dell’anno 405,
avea debellato Radagasio, il quale con grande accozzaglia di barbari
d’ogni gente era disceso in Italia;[2] ed in memoria di quel giorno
i Fiorentini celebrarono la festa di santa Reparata, cui dedicarono
quello che poi fu il loro maggior tempio. Di Totila è vero che le sue
armi nell’anno 542 assediarono Firenze, difesa da Giustino luogotenente
dell’imperatore Giustiniano.[3] Ricadeva essa poco di poi sotto alla
dominazione dei Goti, insintanto che Narsete non ebbe nell’anno 552
vinto ed ucciso Totila, e indi posto fine al regno Gotico in Italia. Da
tuttociò avvenne che più tardi, scambiando i fatti e il nome di Totila
con quello del più famoso tra i barbari, fosse creduto che Attila
avesse distrutta Firenze, e Carlo Magno la rifacesse. Tradizioni così
sformate ebbero corso lungamente presso gli storici anche più solenni,
e a noi le trasmisero gli antichi cronisti, ambiziosi d’annestare
gli oscuri fatti ai nomi più illustri e quasi a mitici personaggi:
compongono esse la leggenda dell’istoria.

Bene è da credere che Firenze, per quell’assedio e per l’oppressione
recata dai barbari, patisse allora decadimento. Quindi è che nei due
secoli della dominazione longobarda, e pure in quelli altri due che
furono dopo Carlo Magno, non che essere a capo delle città di Toscana,
io dubito che fosse annoverata tra le primarie: e Lucca fu sede a un
Ducato longobardo, poi residenza prescelta sovente dai Marchesi di
Toscana; e Pisa, già illustre, s’accresceva pe’ commerci, e grande
aveva potenza sul mare. Per tale guisa i fatti di questi Marchesi,
comunque in Italia d’assai grande nome dal nono secolo al duodecimo,
non appartengono propriamente all’istoria di Firenze; la quale città
ne apparisce quasi che oscura per tutto quel tempo. Nè durante quello
è grande notizia di cose che spettino alla Chiesa fiorentina; intorno
alla quale giova dire che, recato assai di buon’ora il Cristianesimo in
Toscana, Firenze ebbe Vescovi nel quarto secolo; ed in sulla fine di
questo, il più insigne tra essi, Zenobio; nel cui tempo sant’Ambrogio
legato seco in amicizia, venuto in Firenze, consacrava quivi, com’è
tradizione, la Basilica di San Lorenzo. Di più altre Chiese edificate e
Badie fondate innanzi al mille, poco è da dire: fino al qual tempo la
serie dei Vescovi fiorentini è spesso interrotta; si vede la Diocesi
pigliare nome dal Battisterio o antico tempio di San Giovanni, e pare
confondersi alle volte con quella di Fiesole. Ma dopo quell’êra di
universale risorgimento ebbe principio la grandezza cui più tardi
sursero la città e il popolo di Firenze: il che ne porge ora occasione
a investigare sommariamente di quali schiatte e per quale modo il nuovo
popolo si formasse, per quindi giugnere meglio preparati ai fatti che
in breve sarà nostro obbligo di narrare.

Nei lunghi contrasti, che dagli antichi tempi noi sappiamo avere
Firenze avuto con Fiesole, ravvisa ciascuno le necessità di guerra
che sempre furono tra le città e le rôcche, tra’ popolani mercati e
gli alti luoghi dove annidavano le signorie castellane o i vicari
dell’Imperatore. L’antica schiatta che in sè avendo ricevuto e
conservato l’impronta romana, pigliò aspetto e nome di schiatta latina,
tendeva incessantemente a segregarsi dalla nuova che solo dalle armi
avea signoria; e il vinto popolo italiano, cui null’altro rimaneva che
il mercatare e il coltivare, si riduceva in comune, ponendo una sorta
d’assedio ai castelli, e a sè facendoli tributarii per la necessità
che i violenti sempre ebbero degli industriosi, e così gradatamente
soverchiandoli con la ricchezza che vien dal sapere, prima d’essere
potenti a dominarli con le armi. A questo modo per tutta Italia, ma
più che altrove nella Toscana, l’antica gente a poco a poco venne a
prevalere sulle nuove, le quali rimasero o mescolate o cancellate
in mezzo al popolo che sorgeva. I nostri autori hanno grande cura
di ricongiungere le memorie della città loro a quella di Roma, di
cui Firenze si chiamò figlia, e dicono come fosse in tutto edificata
a imitazione di quella. Ricordano Malespini distingue gli uomini
dell’antico popolo da quelli di schiatta longobarda, ma questi confonde
sovente con gli altri che molto più tardi seguitarono gl’Imperatori.
Descrive minutamente le famiglie ch’erano grandi al tempo suo, e dove
andarono a posarsi quando vennero a città: ma le più care e la sua
propria cerca derivare, non da origini tedesche, bensì da Fiesole o
da Roma: taluni appella grandi baroni, e questi sarebbero i Tedeschi;
di molti più afferma che erano antichissimi gentili uomini signori
di ville e di castella nei luoghi loro; il che fa credere gli tenesse
come antichi abitatori e proprietari del suolo istesso. Chi scoprisse
alcuna cosa circa le origini e la schiatta e le possessioni di quelle
famiglie che furono grandi nella città o nel contado, saprebbe assai
dell’istoria nostra.

Dove racconta il Malespini quella pretesa riedificazione di Firenze
che per Carlo Magno si sarebbe fatta, aggiugne che «i Fiesolani e i
Conti vicini, stretti amici de’ Longobardi, si mettevano a contrasto e
non la lasciavano rifare;[4]» parole notabili, non per il fatto in sè
stesso che alla critica non reggerebbe, ma perchè a noi lasciano assai
bene intravedere quali tradizioni dominassero nel popolo Fiorentino
e quali origini si attribuisse. I Fiesolani non si contrapponevano
a che Firenze si rifacesse perchè distrutta non era, ma sibbene agli
incrementi di essa; e tutti quei Conti nemici a Firenze nei tempi del
Malespini, per nulla esistevano a quelli di Carlo Magno. Ma qui si
vede come l’etrusca Fiesole, occupata dagli invasori che vi si erano
afforzati, facesse parte co’ signori dei vicini castelli, e come il
popolo delle città italiche dovesse riacquistarsi il proprio terreno
contro a’ signori Longobardi o Franchi o in altro modo Germanici venuti
in Italia con gl’Imperatori. In tale conflitto il nome di Carlo Magno
rimaneva alto e riverito per avere egli assai rinnalzata la gente
latina, e quindi Firenze non è maraviglia che lo avesse in luogo di
secondo fondatore. Giovanni Villani dà ragione delle parti che a suo
tempo dividevano Firenze dall’essere i Fiorentini usciti da due popoli
diversi tra loro e per antico nemici sempre come erano i Romani ed
i Fiesolani. Cotesto pensiero gli deve certo essere caduto in mente
dall’avere Catilina posto il campo presso a Fiesole; donde poi nacque
la storiella del re Fiorino e della regina Belisea. Ma pure in cotesto
pensiero è qualcosa in cui si nasconde un vero sentito dagli antichi
nostri, sebbene avvenisse a loro di frantenderlo e guastarlo per la
ignoranza dei fatti e per gli abbagli della fantasia. Catilina con
l’andare a porsi tra gli Appennini cercava, precorrendo pazzamente
a Giulio Cesare, unire a sè i popoli che odiavano Roma col sollevare
le antiche italiche schiatte le quali contro essa avevano combattuto
la guerra sociale. Di questi popoli uno era quello di Fiesole città
etrusca, e quindi avversa prima ai Romani e indi ai Fiorentini
ch’erano in parte figliuoli dei Romani per la colonia ivi posta, e
molto ambivano chiamarsi tali. Dove la prepotenza di Roma inviava de’
suoi a porre una colonia, metteva un seme d’inimicizie perenni tra
gli uomini della città trasformata e più tra questa e gli abitatori
dei luoghi vicini, cui la colonia aveva dato dei nuovi padroni. Le
terre che furono a questi assegnate, un empio soldato le aveva rapite
all’uomo di cui portavano il nome; l’antico italiano era ridotto a
mendicare nei dolci suoi campi il pane che aveva egli medesimo fatto
crescere, o fuggiva la patria occupata da genti straniere. Io credo
le molte colonie romane sparse in Italia fossero cause non infrequenti
del guerreggiarsi l’una con l’altra le città vicine, diverse di razza
e spesso divise per odii antichi i quali più tardi parevano essere
obliati.[5]

Ma nei contrasti pei quali si venne dipoi a formare il nuovo popolo
italiano, la razza etrusca e la latina stavano insieme contro ai
germani invasori, i quali avevano posto sede negli alti luoghi
fortificati. Questi però in Toscana ebbero minor possa, perchè le
colline sottoposte e i piani anticamente impaludati avendo bisogno di
opere assidue che gli rendessero produttivi, tentavano poco i nuovi
uomini a fermarvisi o più scarsamente ne alimentavano la potenza: e
così avvenne che il nuovo popolo di Toscana avesse mistura più scarsa
che altrove di sangue trasfuso dai vincitori longobardi o eruli o goti.
Del che si aggiunge un’altra ragione, a mio credere, potentissima. La
Toscana, sebbene offra la dritta linea a chi accede inverso Roma, poco
fu battuta dalle guerre, e si rimase come in disparte. Annibale prese
con suo danno la via di Toscana, mal conoscendo la geografia: ma fatto
esperto, chiamò il fratello a morire sul Metauro, che è la via piana
benchè più lunga; cosicchè poi fu prescelta sempre alle invasioni ed
alle guerre; e i Romani con l’aprire il passo del Furlo, confermarono
alla Toscana le condizioni che la natura le aveva fatte, e per le
quali, e per il suolo magro ed alpestre, rimase ella più quieta sempre
e segregata e meno tocca dalle invasioni che altra qualsisia parte
della Penisola. Il fatto stesso e per le stesse cause, scrive Tucidide
che avvenisse nell’Attica, dove l’antica schiatta degli abitatori si
rinnovò poco, e azione più debole fu esercitata dai sopravvenuti dei
quali si forma la parte dei nobili.

Intorno al mille, o quando che sia, troviamo che molti Fiesolani
erano scesi ad abitare in Firenze facendo insieme co’ Fiorentini un
popolo solo; tantochè raccomunarono l’arme delle due città, e fecero
allora l’arme dimezzata vermiglia e bianca: il vermiglio con entrovi
il giglio bianco era l’antica arma dei Fiorentini, e il bianco era dei
Fiesolani che vi avevano una luna di colore azzurro. Sarebbe ciò, a
detta dei nostri storici, avvenuto quando per tradimento e per sorpresa
i Fiorentini concorsi a Fiesole in grande numero sotto apparenza di
celebrarvi la festa di santo Romolo, avrebbero l’anno 1010 presa quella
città e poi distrutta, salvo la Rôcca e il Vescovado. Ma noi crediamo
più alla mescolanza dei due popoli che alla servitù dell’uno, trovando
Fiesole caduta in mano dei Fiorentini molti anni poi. Nè in quei primi
dopo al mille Firenze nè altre città italiche molto s’arrischiavano ad
ampliarsi oltre quei confini che a ciascuna di esse avevano posti gli
editti imperiali.




CAPITOLO II.

LA CONTESSA MATILDE. — AMPLIAZIONI DEL CONTADO. — PRIME ZUFFE
CITTADINE. — LEGA TRA LE CITTÀ DI TOSCANA. [AN. 1050-1215.]


Le guerre che arsero tra ’l Sacerdozio e l’Impero travagliarono con
danno minore la Toscana di quello facessero intorno ad essa nelle
più vicine provincie d’Italia. Firenze, che molto era dopo l’anno
mille cresciuta di popolo e ricca di traffici e poco tinta di sangue
germanico, aderiva sin d’allora alla parte della Chiesa. Quindi
troviamo questa città prescelta sovente a dimora di quei Pontefici che
nella contesa di già cominciata furono sovente esclusi da Roma. Così
avvenne che Vittore II morisse in Firenze l’anno 1057, dopo avervi due
anni prima tenuto un Concilio; e vi morivano pure Stefano IX, l’anno
1058, e tre anni dopo Niccolò II, se non ci inganna l’affermazione
di alcuni scrittori.[6] Venuta dipoi questa città in retaggio con
tutta Toscana alla contessa Matilde, e tosto accesa la grande guerra,
stette Firenze volonterosamente per Gregorio VII. Laonde bene le
avvenne l’anno 1081 d’essersi novellamente ricinta di mura: il primo
cerchio comprendeva quell’angusto spazio che è tra ’l Duomo e l’Arno
e tra le vie che ora conducono al ponte di Santa Trinita e a quello
di Rubaconte, fin dove però non aggiugneva interamente; nè vi era
per allora che il solo Ponte Vecchio, ed oltre al fiume non abitava
che povera gente. I borghi già empivano il secondo cerchio quando
l’imperatore Arrigo IV, nell’andare contro Roma attendatosi fuori della
città presso Cafaggio dove ora è la chiesa dei Servi,[7] diede alla
terra molte battaglie; ma dopo esservi stato più tempo e adoperatosi
invano, «perchè la città era forte e bene murata e i cittadini bene in
concordia,» e (aggiugnamo noi) per la potenza delle armi della contessa
Matilde, se ne levò a modo di sconfitta.[8] Durava la guerra molti
anni poi, ma la Toscana poco n’era scossa, vivendosi sotto all’impero
di una donna che i suoi Stati reggeva con mano sicura; e dominatrice
potentissima di quelle regioni per cui si stendono gli appennini,
faceva in questi impedimento alle armi tedesche.

Risedeva ella ordinariamente in Lucca, sebbene tenesse corte alcune
volte anche in Firenze. Questa città dicono gli antichi scrittori
avere negli ultimi anni di Matilde cominciato a muover guerre contro
ai vicini signori. Infino dal 1107 avrebbe il Comune pubblicamente
ordinato di allargare il contado di fuori ed accrescersi la
signoria.[9] Vero è che in quell’anno furono ad abbattere il castello
di Monte Orlandi di qua da Signa, che si teneva da un ramo dei possenti
conti Cadolingi di Fucecchio: poi subito, al dire di quelli autori,
essendosi i Pratesi «ribellati» ai Fiorentini, questi andativi «per
Comune» gli avrebbono vinti e disfatto il castello di Prato; dov’erano
discesi uomini che prima in sul Monte erano fedeli dei conti Guidi, ma
per danari si ricomperarono. Distrussero l’anno 1113 un altro vicino
castello dei Cadolingi, del quale scrivono che «facea guerra alla città
cui lo avea ribellato il Vicario dell’Imperatore» che stava co’ suoi
Tedeschi in San Miniato: fu egli quivi ucciso, e il castello preso e
disfatto. Ma noi teniamo in questi racconti essere alquanto di boria
cittadinesca. Viveva Matilde, della quale noi sappiamo ch’ella era
di persona a quell’assedio di Prato l’anno 1107;[10] nè la guerra dei
Vicari imperiali e dei Conti che aderivano ai Tedeschi, appelleremmo
ribellione contro al popolo di Firenze, nè i Fiorentini possiamo
credere la combattessero come stato libero, nè che avessero decretata
insino d’allora la distruzione dei castelli. Bene erano le armi di
questo popolo già valenti, e Matilde le adoprava contro a’ suoi nemici,
ella che in Toscana molto promuoveva le libertà comunali: potrebbe in
quell’anno 1107 avere essa ampliato il contado di Firenze ed alla città
commesso le prime battaglie, che pure l’istoria dovea registrare.

Ma non crediamo noi che debba essa tener conto di un certo trattato
pel quale nell’anno 1102 i Consoli di quella città si sarebbero fatti
promettere dagli abitatori del castello di Pogna in Val d’Elsa di far
guerra e pace a volontà loro, e non ingerirsi nelle cose di Semifonte;
essi all’incontro promettendo di aiutare e difendere i Pognesi, e fare
loro amministrare giustizia in Firenze dal Console, eccetto che contro
all’Imperatore o suoi Nunzi. Noi queste cose non possiamo credere,
perchè messe fuori bene cinquecento anni dopo,[11] nulla rinvenendosi
che accenni a questo negli scrittori più antichi; perchè i Fiorentini
il loro Stato non allargarono se non più tardi; perchè nel castello di
Pogna troviamo che pochi anni dopo avessero giurisdizione certi nobili
di contado, dai quali poi venne ai conti Alberti di Mangona; perchè la
contessa Matilde e prima e dopo del 1102 teneva placiti in Firenze,
il che non ammette in questo Comune tanto esercizio di sovranità;
perchè del castello di Pogna non è parola negli scrittori fiorentini
prima del 1184, nè le guerre contro a Semifonte cominciarono se non
verisimilmente anche più tardi.[12] Queste cose ora messe in chiaro
quanto a noi sembra, veniamo ai fatti che abbiamo certi.

La grande Contessa moriva nel 1115 ed il nome di lei rimase caro in
Firenze, tanto che molte donne anche di artigiani per quattro secoli
si chiamavano Contessa o Tessa. Due anni dopo troviamo un fatto che
non possiamo tenere tutto per favola, benchè abbellito dalle fantasie
degli scrittori e colorato delle passioni di quei tempi in cui fu
narrato. Lo riferiamo con le parole stesse del Villani; perchè il
linguaggio è storia pur esso, e a noi giova mantenerlo ogni volta che
ne venga illustrazione ai concetti ed al racconto più evidenza. «Negli
anni di Cristo 1117 i Pisani fecero una grande armata di galee e di
navi e andarono sopra l’isola di Maiolica che la teneano i Saracini.
E come fu partita la detta armata di Pisa, i Lucchesi per comune
vennero a oste sopra Pisa per prendere la terra. I Pisani, avendo
la novella, presero per consiglio di mandare loro ambasciadori a’
Fiorentini, dei quali erano in quei tempi molto amici, e pregarongli
piacesse loro venire a guardia della città. I Fiorentini accettarono
di servirgli; per la qual cosa il Comune di Firenze vi mandò gente
d’arme assai a cavallo e a piede, e posersi ad oste di fuori dalla
città; e per onestà delle loro donne non vollero entrare in Pisa, e
mandarono bando che nullo non entrasse nella città sotto pena della
persona. Uno v’entrò, sì fu condannato a impiccare. E’ Pisani vecchi
ch’erano rimasti in Pisa, pregando i Fiorentini che per loro amore
gli dovessero perdonare, questi non vollero consentire; ma i Pisani
contradissero, e pregarono che almeno in su il loro terreno nol
facessero morire: onde segretamente i Fiorentini dell’oste feciono a
nome del Comune di Firenze comprare un campo di terra da un villano,
e in su quello rizzarono le forche e feciono la giustizia. E tornata
l’oste de’ Pisani dal conquisto di Maiolica, renderono molte grazie a’
Fiorentini, e domandarono quale segnale del conquisto volessero, o le
porte di metallo o due colonne di porfido ch’aveano recate e tratte di
Maiolica; i Fiorentini chiesero le colonne, e’ Pisani le mandarono in
Firenze coperte di scarlatto. E per alcuno si disse che, innanzi che le
mandassero, per invidia le feciono affuocare; e le dette colonne sono
quelle che sono diritte dinanzi a San Giovanni. Per questo allora si
disse, che i Fiorentini erano ciechi.[13]» Così di mezzo alla carità
stessa noi vediamo spuntare quegli odi che doveano ardere tra le due
città.

La rôcca di Fiesole, che era tenuta da certi gentili uomini o
cattani della città stessa, cadea per assedio l’anno 1125 in mano dei
Fiorentini. E questi nel 1135 abbatterono il castello di Montebuoni,
che dava nome alla famiglia dei Buondelmonti; i quali, per essere
il luogo assai forte e che la strada vi correva a piedi, toglieano
pedaggio, con molto incomodo della vicina città di Firenze. I
Buondelmonti furono costretti farsi cittadini; ed è il primo esempio
che noi troviamo d’un fatto comune ai vinti signori: a questi alle
volte era imposto rimanervi il tempo prescritto d’uno o due mesi
all’anno, o più a lungo, quando la città fosse in guerra. Coteste
imprese erano dentro alle dieci miglia, termine assegnato dalla
contessa Matilde, o forse anche prima, al contado di Firenze; la
quale oltre quello non credo allora che si arrischiasse. Certo è che
si trova nel 1134 un Ingelberto fatto marchese di Toscana; il quale
cacciato dai conti Guidi, fu tre anni dopo rimesso in istato da un duca
Arrigo di Baviera venuto in Italia con Lotario imperatore: il Duca e
il Conte riconciliati assediarono Firenze, e presala, vi riposero il
Vescovo che n’era stato prima ingiustamente cacciato. Di queste cose
gli autori nostri non fanno parola.[14] Era l’anno 1144 marchese di
Toscana Ulrico, sotto al quale i Fiorentini congiunti ai Pisani ebbero
guerra contro ai Lucchesi ed ai Senesi, crudelmente combattuta, e indi
composta dallo stesso Ulrico; il quale, per torne via le cagioni,
dava in pegno Poggibonsi al Vescovo e ai Consoli della città di
Volterra.[15] Continuava però la guerra dei Fiorentini contro ai conti
Guidi, ai quali, tolsero nel 1154 il castello di Monte Croce dietro
a Fiesole, da essi tentato con mala prova otto anni prima. Nel 1147
cavalieri fiorentini aveano seguito l’Imperatore Corrado alla Crociata
in Terra Santa; uno dei quali fu Cacciaguida bisavo al nostro grande
Poeta: questi descriveva i nomi delle famiglie che allora dominavano la
città, dove in quelli anni l’autorità imperiale pare essere stata oltre
al solito prevalente.

Venuto all’impero Federigo I svevo, da noi chiamato il Barbarossa,
investiva del marchesato di Toscana e del ducato di Spoleto e dei
castelli e beni spettanti all’eredità di Matilde il duca Guelfo suo
zio, discendente dal marito di questa, e congiunto di sangue agli
Estensi: a lui prestavano ubbidienza i nuovi vassalli l’anno 1154.
Teneva nel 1160 un parlamento in San Genesio, terra che giaceva ai
piedi del colle dov’è San Miniato; ivi dando investiture a conti
rurali e ordine alle immunità cittadine: donde recatosi in Germania,
cedeva il ducato a un figlio del suo nome stesso; il quale, per essere
ai popoli troppo benigno, parve a Federigo che egli contrariasse
l’autorità dell’Impero. Di già il nome guelfo pigliava la parte che
a lui rimase nella storia; e già era un insorgere di molte città di
Lombardia; Genova e Lucca e Siena tenevano contro a Pisa le parti
imperiali. Questa città molto negli anni precedenti si era mostrata
devota ai Pontefici, e noi la vedemmo avere amicizia con Firenze che
sempre osteggiava nei signori dei castelli le genti e la dominazione
forestiera. Stringevano pertanto i Pisani e i Fiorentini insieme
una lega l’anno 1171, per la quale si obbligarono quelli a condurre
e ricondurre per mare le robe e mercanzie dei Fiorentini i quali
pagassero le stesse gabelle dei Pisani, e ad essi diedero una casa o
fondaco in Pisa a piè del Ponte: era la lega per quarant’anni, e da
rinnovarsi ogni dieci anni; ma salva sempre la fedeltà all’Imperatore,
il quale però non vollero che gli potesse liberare dai patti allora
stretti e giurati.[16] Ma l’anno dipoi, venuto in Pisa Cristiano
arcivescovo di Magonza e arcicancelliere dell’Impero, teneva nel
borgo di San Genesio grande parlamento contro alle città renitenti;
le quali negandosi venire ad accordi, egli in altro parlamento presso
Siena, presenti i Signori ed i Valvassori e i Consoli delle città
che erano tra Lucca e Roma, metteva i Pisani al bando dell’Impero,
privandoli delle regalie loro e della Sardegna: faceva lo stesso
contro a’ Fiorentini che aveano tentato cacciare i soldati tedeschi
da San Miniato. Si venne agli accordi, e l’Arcivescovo tolse i
bandi; ma perchè radunati in San Genesio i Consoli pisani e gli
Ambasciatori fiorentini rifiutavano alcuni patti, furono presi e messi
in catene.[17] Quindi la guerra si raccendeva tra le città, essendosi
l’Arcivescovo partito allora dalla Toscana.

Negli anni che furono tanto famosi per le guerre contro a Federigo
Barbarossa e per la Lega lombarda, non troviamo che Firenze molto
a quei moti partecipasse: ma con l’invadere i castelli e le terre
de’ signori tanto aveva allargato il suo territorio, che già venne a
riscontrarsi e ad aver guerra con gli Aretini perch’erano collegati a’
conti Guidi, e co’ Senesi per cagione di alcune castella del Chianti
che i due Comuni si disputavano. Allora gli uomini di Poggibonsi, che
prima vivevano con altro nome nel piano, si edificarono un castello
nell’alto del poggio; e perchè stavano contro a’ Fiorentini, questi
rafforzarono a poca distanza la terra di Colle in Val d’Elsa. Per
questi fatti però non è da dire che per ancora le città godessero
formale diritto al governo di sè stesse; ma con l’esercitare
l’indipendenza s’avviavano a possederla. In quel tempo le città di
Lombardia col forte resistere acquistavano a sè stesse e alle altre
d’Italia i nuovi diritti che bentosto ebbero in Costanza solenne
sanzione.

Era l’anno 1177, nel quale in Venezia l’imperatore Federigo rendeva
ubbidienza al pontefice Alessandro III, quando Firenze in quel
passaggio da servitù a libertà cresciuta di gente varia ed irrequieta,
cominciò a fermentare in sè medesima per cittadine discordie. Furono
esse suscitate dalla famiglia potentissima degli Uberti, tedesca
d’origine come dal nome si scorge, ma che aspirando a padroneggiare la
città, gli adulatori dicevano essere della schiatta di Giulio Cesare.
Questi «co’ loro seguaci nobili e popolani si diedero a battagliare
contro a’ Consoli per la invidia della signoria che non era a loro
volere. Fu sì diversa e aspra guerra, che quasi ogni dì, o di due dì
l’uno, si combatteano i cittadini insieme in più parti della città da
vicinanza a vicinanza, com’erano le parti; e aveano armate le torri,
ch’erano in grande numero, alte cento e cento venti braccia. E in
quei tempi per la detta guerra assai torri di nuovo vi si murarono,
dei danari comuni delle vicinanze, che si chiamavano le torri delle
compagnie:» e sopra quelle facevano mangani e manganelle per gittar
l’uno all’altro, ed era asserragliata la terra in più parti. Durò
questa pestilenza più di due anni, onde molta gente ne morì, e molto
pericolo e danno ne seguì alla città: ma tanto venne poi in uso quel
guerreggiare tra’ cittadini, che l’uno dì si combattevano, e l’altro
mangiavano e bevevano insieme, novellando delle virtudi e prodezze
l’uno dell’altro ch’essi facevano a quelle battaglie. Poi, quasi
per istraccamento e rincrescimento, restarono dal combattere, e si
pacificarono, e rimasero i Consoli in loro signoria. Alla fine pur
crearono e partorirono le maledette parti che furono appresso in
Firenze.[18]

Così raccontano questi fatti gli antichi cronisti. Ne accusano essi la
troppa grassezza e riposo in che era vissuta fino allora la città; ma
veramente era il principio di quelle parti che non ancora pigliavano
nome di Ghibellina e di Guelfa. Gli Uberti con altre nobili famiglie
possenti in contado, e in città discese con la speranza di dominarla,
cercavano mantenere con le armi imperiali la grandezza loro, battendo i
Consoli nei quali stava la signoria e che seguivano, a quanto sembra,
la parte che indi si chiamò guelfa: continuava dentro alla città la
guerra che dai castelli si combatteva contro all’insorgere dei Comuni.
Avevano questi pigliato in quelli anni forza e ardimento per le
vittorie avute nei campi lombardi contro a Federigo, e per l’ampliarsi
dei commerci, che in Firenze massimamente dovette essere grandissimo. I
Papi, cresciuti allora in potenza, facevano a questa grande fondamento
sulla indipendenza delle città, che volea dire del popolo latino ad
essi devoto. Non bene era spenta quanto alla Toscana la lunga contesa
per le donazioni che Matilde aveva fatte alla Chiesa della eredità sua,
ma che non ebbero effetto mai. Nè forse era senza un qualche pensiero
di rivendicarle che i Papi scriveano in quegli anni bolle (come si
trova) dirette _ai popoli_ di alcune città state del patrimonio di
Matilde. Comunque ciò fosse, la pace di Costanza e le franchigie
ivi formalmente decretate (anno 1183) e la istituzione dei Potestà,
sancirono alle città italiane quasi un’intera indipendenza. Quindi noi
troviamo per tutto il secolo XII duchi e marchesi non già propriamente
governare la Toscana, ma sibbene in nome degl’Imperatori tenerne l’alto
dominio: guidavano le masnade, difendevano le parti dei conti e signori
castellani che ubbidivano all’Impero, e da questi riscuotevano le
tasse, e raccoglievano le milizie, proventi della sovranità. La quale
però venendo a scadere, quei duchi e marchesi non furono altrimenti
feudatari che avessero grado e potenza di principi; ma con l’andare
del tempo discesero alla qualità di messi o ministri, i quali col
titolo di vicari dell’Imperatore, esclusi dalle città, risedettero in
San Miniato, luogo alto e munito, cui rimase poi sempre il nome di San
Miniato al Tedesco.

Negli anni dopo i Fiorentini a sè obbligarono gli Empolesi, costretti
a farsi loro censuarii; ed abbatterono il castello di Pogna e quello
di Montegrossoli nel Chianti. Fecero trattati co’ Lucchesi contro a
Pistoia nemica d’entrambi, e con gli Alberti conti di Mangona e Vernio;
i quali promisero da indi in poi fare pace e guerra a volontà del
Comune, offrire una libbra di puro argento e un cero alla chiesa di San
Giovanni Battista, e disfare alcune castella in Val d’Elsa e in Val
d’Arno a scelta dei Consoli di Firenze. Ma non per anche la signoria
libera si potea dire assicurata alla città, ed era un ondeggiare
continuo; perchè l’indipendenza dei Comuni, mantenuta solamente dalla
debolezza degl’Imperatori, pericolava ogni volta che scendessero di
Germania soldatesche a difendere o a rafforzare l’autorità dell’Impero,
e più che mai quando essi medesimi si appresentassero nell’Italia.
Per tale modo nell’anno 1185, essendo la persona di Federigo venuta
in Firenze nell’andare in Puglia, «gli furono attorno i nobili del
contado, dei quali avevano i Fiorentini preso per forza ed occupato
molte castella e fortezze, contro all’onore dell’Impero.[19]» E
Federigo «tolse a Firenze tutto il contado e la signoria di quello
sino alle mura, e per le villate facea stare suoi vicari che rendevano
ragione e facevano giustizia.[20]» Così fece alle altre città di
Toscana, salvo che a Pisa ed a Pistoia, ch’erano state con lui nelle
guerre precedenti. Quando si vede nelle istorie e nei documenti
cessare i Potestà e sottentrare ad essi i Vicari, si può inferirne
con sicurezza che l’indipendenza municipale veniva meno di contro
all’autorità imperiale. Dicono poi gli storici che il contado sino
alle dieci miglia fosse più anni dopo restituito ad istanza del Papa
e in grazia del merito che i Fiorentini s’erano acquistato in Terra
Santa: ma noi crediamo che le città, partito appena l’Imperatore, da sè
medesime lo recuperassero d’accordo col Papa.

Innanzi però che ciò avvenisse, Arrigo svevo, dal padre associato
all’impero nel 1187, teneva in quell’anno corte in Fucecchio. Nella
Crociata moriva l’imperatore Federigo Barbarossa (1190), e il di lui
figlio Arrigo VI creava duca di Toscana Filippo suo fratello: costui
fu l’ultimo dei Duchi o Marchesi in questa provincia. Imperocchè
morto l’anno 1197 Arrigo VI in Sicilia, della quale si era fatto
signore per maritaggio con la erede dei Re Normanni; Filippo tornava
frettolosamente in Allemagna. Ebbe l’Impero due competitori, e si
trovò in Italia irreparabilmente affievolito: dal che le città presero
sicurezza, e la potenza della Romana Chiesa di molto s’accrebbe.
L’anno stesso Celestino III mandava in Toscana suoi legati il cardinal
Pandolfo e il cardinal Bernardo; alla presenza dei quali nel mese di
novembre 1197 fu in San Genesio conchiusa una compagnia o lega tra
le città di Firenze, di Lucca e di Siena ed il Vescovo di Volterra
come signore temporale di quella città, e le terre di Prato e di San
Miniato, con riserbarvi luogo per Pisa, Pistoia, Poggibonsi, conti
Guidi, conti Alberti e altri signori di Toscana. Venne pattuito che
in ciascuno degli Stati uniti in lega fosse un capo chiamato Rettore
o Capitano, che avesse arbitrio per le cose della lega, ma senza
autorità nel governo della città sua; si radunassero questi ogni
quattro mesi in una dieta o parlamento a comporre le discordie, e pei
negozi che occorressero eleggendo uno di loro che avesse nome di Priore
della compagnia. Nessuno dei collegati potesse conoscere alcuno per
imperatore, re, principe, duca o marchese, senza speciale ed espresso
comandamento della romana Chiesa; la quale dovesse, col richiederne
le compagnie, ricevere aiuto per la difensione di sè stessa; come
anche per ricuperare i luoghi perduti, eccetto quelli i quali fossero
tenuti da alcuno de’ collegati.[21] Nel seguente anno 1198 asceso alla
sedia pontificale Innocenzio III, scriveva una lettera al Priore ed
ai Rettori della Toscana e del ducato di Spoleto, nella quale dopo
avere affermata risolutamente l’autorità dei pontefici sopra quella
degl’imperatori non che d’ogni altra potestà civile, dichiara in Italia
stare il principato su tutti gli altri paesi cristiani per essere ivi
divinamente posta la Sedia apostolica, cui s’appartiene la potestà
del sacerdozio insieme e del regno. Promette a quella università
di Stati il patrocinio della romana Chiesa, tenendosi certo della
ossequiosa devozione che a lei presterebbero in ogni cosa, procurando
l’onore di essa e l’avanzamento.[22] Per Innocenzio III la potenza del
papato pervenne al suo colmo; e ch’egli intendesse, e che taluno dei
successori suoi cercasse comporre in fascio le città italiche, o quelle
almeno della Toscana, legate insieme da una supremazia che i papi sovra
esse esercitassero, non crediamo noi che sia cosa da porre in dubbio.

I Pisani a quella lega, come già divenuti imperiali, si rifiutarono;
ma in essa entrarono l’anno dopo i conti Guidi e i conti Alberti, e poi
gli uomini di Certaldo i quali aveano ai Fiorentini giurato fede, dalla
quale non potesse nemmeno il Papa fargli prosciolti. Assai più ampia
dedizione fecero gli uomini di Figline, che si obbligarono a pagare
ventisei danari per focolare; tributo consueto dei vassalli al signore
loro; ed oltre ciò, la metà dei pedaggi e dei mercati; a fare guerra e
pace ad arbitrio del Comune di Firenze, ed ubbidire a ogni comandamento
dei Consoli di questo, eccetto nel caso che a loro fosse comandato di
abbattere in tutto o in parte la terra loro, cioè diroccarla cosicchè
divenisse terra aperta.[23] Già era nata la lunga e difficil guerra
ch’ebbe il Comune contro a Semifonte, forte castello nella Val d’Elsa e
ostinatamente difeso dagli abitatori.[24] Cercarono i Fiorentini tôrre
a Semifonte l’aiuto del Vescovo di Volterra, e dei conti Alberti, e dei
Comuni di Colle e di San Gemignano; e molto e variamente si faticarono,
sinchè l’anno 1202 (se pure ciò non fosse più tardi) per tradimento di
chi n’avea la guardia entrativi dentro, lo abbatterono con divieto che
mai più fosse riedificato. Sull’uscita dello stretto della Golfolina
dove comincia la valle inferiore dell’Arno è Capraia, dov’erano conti
della famiglia degli Alberti, e che ai Fiorentini pareva essere un
pruno negli occhi; ma poichè prenderlo non potevano, gli edificarono
all’incontro un altro castello, che a scherno del nome di Capraia
appellarono Montelupo. I conti Guidi, che dall’appennino sovrastavano
a Pistoia ed a Firenze, avevano spesse brighe e trattati e mutabili
nimicizie con l’una o coll’altra di queste città. Male potevano a quel
tempo difendere Montemurlo contro ai Pistoiesi, che a petto a quello
aveano posto il castello del Montale: ma i Fiorentini prima difesero i
conti Guidi, e poi da essi comprarono Montemurlo. Nel Mugello intanto
avean disfatto Combiata, dov’erano certi Cattani o Castellani signori
del luogo. Più altre fortezze abbatterono all’intorno, e già la potenza
del Comune si allargava fino alla valle di Chiana, dove ebbero in
accomandigia Montepulciano,[25] e in protezione tenevano gli uomini
di Montalcino. Il che fu causa che nei primi anni del nuovo secolo
più volte si affrontassero co’ Senesi; i quali vinti in più scontri,
prometteano di lasciare liberi quei luoghi che fossero in protezione o
in possesso del Comune di Firenze. Le città sorte nel tempo stesso e
con istituzioni somiglianti, ma senza comun freno nè vincolo (perchè
il principio dell’unità era straniero e nemico), si combattevano tra
di loro per ampliarsi ciascuna il contado, ovvero secondo volevano le
sètte, che già dividevano le membra lacere dell’Impero.




CAPITOLO III.

GOVERNO DI FIRENZE. — GUELFI E GHIBELLINI, BUONDELMONTI E UBERTI.
— AFFRANCAZIONE DEI CONTADINI. — GUERRE IN TOSCANA. — CACCIATA DEI
GUELFI. [AN. 1215-1219.]


Da tempo antico le città italiche generalmente si reggevano per
Consoli; il quale nome derivava ed era forse continuato dai magistrati
di Roma antica. Già intorno al mille Firenze viveva «sotto la signoria
di due Consoli cittadini col consiglio de’ Senatori, ch’erano cento
uomini de’ migliori della città, com’era l’usanza data da’ Romani.[26]»
Ravvisa ognuno qui i duumviri e il collegio de’ decurioni. So che
era boria cittadinesca l’annestarsi a Roma per via di leggenda, ma
qui è un fatto; e i Consoli si rinvengono per le città dell’Italia
meridionale qua e là senza lunghe intermissioni, dai tempi romani fino
al risorgimento dei Comuni. I quali che siano d’istituzione germanica
lo creda poi chi ne ha voglia.

In Firenze il numero dei Consoli variava più tardi secondo i tempi,
e se ne trovano sino a dodici; ma però sempre delle famiglie nobili,
perchè il governo della città rimaneva tuttora in mano degli ottimati:
e nobili sempre si mantennero anche dopo il 1200 quando essi, o alcuni
almeno di loro, si veggono pigliar nome di Consoli delle Arti. Un
documento,[27] a cui però non osiamo dare intera fede, noterebbe l’anno
1204 Consoli dei Giudici e Notai, de’ Cambiatori, delle Arti della Lana
e della Seta e di Calimala; uno preposto alle cose della giustizia,
e due i Consoli dei soldati. Vi è pure il nome di un Senatore. Le
Arti avrebbero avuto Consoli e Priori; vi sarebbe stato un Consiglio
generale ed uno speciale, e dieci Buoni uomini per Sesto. Certo è che
le Arti ogni dì più prevalendo, fu necessario con l’andare del tempo
che gli artigiani man mano ottenessero una più larga partecipazione
alle cose dello Stato. Già i Consigli si moltiplicano, ed i magistrati
rappresentano i sestieri o i quartieri o secondo che fosse la città
divisa. Il nome di _boni uomini_, che da principio significava gli
uomini per nascita ragguardevoli, si trova dato poi agli eletti
popolarmente dai collegi delle Arti o dai cittadini de’ sestieri. Nel
popolo insomma era la vita della città innanzi ancora ch’egli venisse
ad acquistarne la signoria.

Ma il supremo diritto appartenente all’Imperatore (diritto non
impugnato mai dalle città italiane) dovea pure soprastare al fatto
cittadino; e quando per la Lega lombarda le città s’attribuirono
un governo loro proprio e formalmente riconosciuto nella pace di
Costanza, ebbero esse un magistrato di natura mista, giudice insieme
ed ufiziale, in cui risedeva col nome di Potestà il diritto della
spada, e che si trova chiamato alle volte Signore del luogo. Questo da
principio l’Imperatore intendeva fosse da lui nominato ed investito,
ma raramente gli accadde di esercitare tale prerogativa; e le città
lo eleggevano a tempo di un anno o di sei mesi, avendo in sospetto
quell’autorità che stava in luogo della suprema: sempre però di
famiglia nobile anche nelle democrazie più gelose, e di schiatta
forestiera perchè la rettitudine dei giudizi non fosse travolta dalle
fazioni o dalle parentele. Teneva in Firenze egli da principio sua
residenza nel Vescovado, poi nel Palagio da lui chiamato: veniva con
molto accompagnamento; e sovrastando a ogni magistrato, aveva grandi
onorificenze, in nome suo intitolandosi gli atti pubblici: il suo
vestito era una lunga roba o bianca o gialla o di broccato d’oro, con
in testa una berretta rossa. Nell’anno 1184, che seguì a quello della
pace di Costanza, troviamo l’ufizio del Potestà ricordato la prima
volta in un atto pel quale i Lucchesi prometteano fare certe cose a
richiesta dei Consoli, del Potestà o d’altro Rettore della città di
Firenze. Ma chi tenesse quell’ufizio noi non troviamo allora, nè per
alcuni altri anni poi, che saltuariamente. Scrive il Malespini che
i Potestà cominciarono in Firenze l’anno 1207 per torre ai Consoli
la briga dei giudizi e questi fidare a uomini forestieri. Ma già nel
1193 si trova un potestà Caponsacchi stipulare in nome della città,
insieme co’ suoi consiglieri e sette rettori delle Arti. Costui sarebbe
stato di famiglia tra le più nobili di Firenze:[28] gli altri poi
furono sempre forestieri; ed un Porcari si trova insieme ai Consoli
dei mercanti pattuire in nome della città l’anno 1200, e continuare
nell’ufizio il seguente anno; quindi nel 1207 quel Grasselli milanese
che è nominato dal Malespini, confermato anch’egli per un altro anno:
poi nell’anno 1209 un atto simile a quello del 1193 avere il nome di
quell’ufizio non la persona; un Potestà essere in Firenze nel 1215,
ed un altro poi nel 1218; dopo al quale si vedono continuare senza
intermissione. Negli anni intermedi, quando gli atti solenni (come nel
1202 e 1212) non vanno in nome del Potestà, invece di quello abbiamo i
Consoli, o fossero del Comune o della Milizia o dei Mercanti. Volemmo
noi queste cose notare minutamente perchè importano alla storia del
diritto, incerto com’era tuttavia in Firenze; sembrando a noi che
mentre in Toscana le terre minori aveano a capo un Potestà, secondo
appare dagli atti loro, un tale ufizio non avesse per trentacinque anni
continuità in Firenze, dove alcune volte la suprema autorità ritornasse
in mano dei Consoli. Nè a tutti gli atti dai quali traemmo queste
indicazioni, veduti da uomo assai diligente, sapremmo noi negare fede,
tanto più che nell’avvicendarsi in cima agli atti dei nomi dei Consoli
con quello del Potestà, ne parve la sincerità di essi avere conferma.
Dall’anno 1218 in poi, non già che cessassero nella città i Consoli, ma
più non tenevano il supremo magistrato; e la rappresentanza cittadina
risedette d’allora in poi costantemente nel Potestà, che seco aveva
suoi consiglieri.[29]

I Vescovi non esercitarono in Firenze mai giurisdizione politica; e
questo ancora apparisce da tutta l’istoria, che il clero vi si mantenne
in ogni tempo assai cittadino, senza di che non può aversi città
ordinata nè religione pura. Gli Ottoni di Sassonia avevano fatto più
che non volessero a pro dell’Italia, quando, per gelosia dei conti e
de’ baroni, contrapposero alla feudalità i Comuni; e quando allargarono
i privilegi de’ vescovi, così accostandogli alla parte popolana
invece di rimanere tutti feudali e guerrieri, come gli avevano fatti i
successori di Carlo Magno. Nè sono io certo che debba tenersi per vera
quella opinione degli eruditi, la quale in oggi fa derivare il Comune
dalle immunità vescovili e dal collegio degli avvocati delle chiese;
ma è ben certo che nelle provincie meno aderenti all’Impero e che più
sentirono la riforma di Gregorio VII, il clero ed il popolo si trovano
uniti con più salda colleganza e con migliore temperamento. L’opera
di quel Pontefice fu intesa a distruggere il fatto dei Carolingi: e
nella guerra per le investiture si contendeva insomma se i vescovi
s’avessero a eleggere in nome di Dio o in nome del Principe, e se
tenere si dovessero pastori dei popoli o cortigiani dei re e capitani
delle masnade; e nell’Italia importava l’essere i vescovi e gli abati,
o italiani o tedeschi. Ma in Toscana la potenza dei marchesi e la forte
signoria di Matilde fecero che i vescovi e generalmente il clero,
dall’un lato contenuti, dall’altro venissero vie più ad accostarsi
alla civil comunanza. I monasteri ed i conventi anch’essi appartengono
all’istoria del popolo; ma qui non si vogliono descrivere le molte
abazzie fondate verso il mille dal marchese Ugo di Toscana e un secolo
dopo dalla contessa Matilde. Giova dire solamente quale principio
avesse il monastero di Valombrosa, che diede nome a una riforma o nuova
regola dei monaci di san Benedetto. Ciò fu intorno all’anno 1070 per
opera di Giovanni Gualberto dei signori di Petroio in Val di Pesa, il
quale incontrato presso alla chiesa di San Miniato un cavaliere ch’egli
cercava a morte come uccisore d’un suo fratello, e questi chiedendogli
mercè per Dio con le braccia in croce, Giovanni Gualberto punto da
misericordia gli perdonò; e lo menò ad offrire in detta chiesa, quivi
rendendosi monaco: donde poi salito essendo come eremita nell’alpe di
Valombrosa, radunava intorno a sè altri monaci, e fondava il nobile
edifizio che, ampliato dipoi ed abbellito dalle Arti, rendeva in
Toscana molto popolare la memoria di san Giovanni Gualberto.

Il nome di Guelfi e di Ghibellini, infino allora non mai pronunziato
dagli storici, apparve in Firenze l’anno 1215, nato ivi per una privata
contesa. Messer Buondelmonte della nobile casata de’ Buondelmonti,
leggiadro e splendido cavaliere, aveva promesso di tôrre in moglie una
fanciulla degli Amidei. Un giorno mentre egli cavalcava a diporto per
la città, una donna di casa Donati per nome Aldruda lo chiama e, scese
le scale, entra con esso in parole, non senza motteggiarlo perchè egli
sia per isposare l’Amidei, nè bella nè sufficente a lui. Io vi aveva
guardata, soggiunge, questa mia figlia; e gli mostra la donzella che
l’avea seguita. Questa era di rara bellezza, tantochè Buondelmonte
se ne accese, e senza pensare per nulla nè all’Amidei nè alla data
fede nè alla ingiuria che era per fare nè al rischio cui andava
incontro, rispose le cose non essere tanto innanzi che non si potessero
frastornare: non molto dopo la sposò a moglie. Di tale ingiuria gli
Amidei gridarono vendetta, e gli Uberti attizzarono quegli sdegni;
ai quali partecipando più altri parenti, molte delle più antiche e
nobili casate si congiurarono insieme di offendere Buondelmonte; e
disputandosi in che guisa, il Mosca dei Lamberti si levò su e disse la
mala parola: Cosa fatta capo ha; volendo dire, uccidiamolo e così al
fatto sarà dato principio. Nè stettero a perder tempo, perchè raunati
la mattina di pasqua di Resurrezione in casa degli Amidei da San
Stefano, veggendo venire d’oltrarno Buondelmonte in su uno palafreno
bianco, vestito nobilmente di nuovo di una roba bianca, si spinsero
innanzi; ed incontratolo appena ch’egli ebbe sceso il Ponte Vecchio,
appiè d’una statua di Marte che ivi era, avanzo del paganesimo;
Schiatta degli Uberti lo rovesciò da cavallo, Mosca de’ Lamberti e
Lambertuccio degli Amidei precipitandosi addosso a lui lo ferirono;
da Oderigo de’ Fifanti, che gli segò le vene, fu tratto a fine. Per
quella morte Firenze corse alle armi e a rumore; stettero i Guelfi co’
Buondelmonti, i Ghibellini con gli Uberti: e la città, non per anche
lastricata, divenne campo dove si combattevano vicini contro vicini;
secondo che le private nimistà, o l’aderire alla parte della Chiesa
o dell’Impero, divisero le famiglie, sì fattamente che di settantadue
casate nobili annoverate dal Malespini, trentanove divennero guelfe e
il rimanente ghibelline. Qui ebbero principio nella storia di Firenze
le interminate discordie; ed a noi tristo insegnamento viene dai fatti
che si compivano allora presso altre due nazioni oggi potentissime in
Europa. Imperocchè in quell’anno i baroni dell’Inghilterra congiunti
ai borghesi ponevano con la Magna Carta i fondamenti su’ quali
poterono nel corso dei secoli insieme crescere libertà e grandezza;
e in Francia, per contrarie vie, Filippo Augusto con la battaglia di
Bouvines accertava la grande unità che è forza ed anima dei Francesi.
I fatti d’Italia in quegli anni fecondissimi consumavano la libertà e
impedivano la grandezza.

Ma per allora e per trent’anni dopo, mentre che in Italia ardevano
guerre e si esercitavano più che in altro tempo mai atroci violenze,
da tante e sì varie miserie comuni rimaneva offesa meno delle altre
parti la Toscana, e la città di Firenze dovette in quelli anni molto
avere prosperato; talchè al Malespini parvero beati quei tempi nei
quali, secondo egli scrive, «quelli che si chiamavano Guelfi amavano lo
stato del Papa, e quelli che si chiamavano Ghibellini amavano lo stato
dell’Impero; ma nondimeno tutti traevano al bene comune, ed il popolo
si manteneva in unità e in bene della Repubblica.[30]» Nell’anno 1217
andarono cavalieri guelfi e ghibellini alla Crociata che fu bandita
da Onorio III per la impresa di Terra Santa; dove un Buonaguisa della
Pressa acquistò gloria per essere egli salito il primo sopra le mura
della città di Damiata, e la bandiera che ivi pose recò in Firenze con
grande onore.

Nell’anno 1218 i Fiorentini fecero giurare tutto il contado alla
signoria del Comune; «che prima la maggior parte si teneva a signoria
de’ conti Guidi e di quelli di Mangona e di quelli di Capraia e da
Certaldo, e di più gentili uomini che l’aveano occupato per privilegi,
per forza degli Imperatori.[31]» Queste parole sono di Ricordano
Malespini, magnate fiorentino e guelfo; i cui maggiori doveano, come
gli altri, tenere i loro castelli da imperiali privilegi e dalla
forza; ma che vivendo tra gente libera, si andava educando al nuovo
diritto, inverso il quale muovendo Firenze con più franco passo di
altra qualsiasi tra le città emancipate, meritò bene dell’umanità.
Traspare però nel nostro istorico il malumore di gentiluomo, dove
enumerando in altro luogo e come di nascosto i danni sofferti da molte
famiglie, aggiugne poi «tutte per terra:» i Malespini aveano anch’essi
una tenuta dentro al contado con le altre disfatta. Cresceva Firenze
affrancando i contadini dalla soggezione baronale e affratellandoli
al Comune; il che era giustizia che si faceva contro ai soverchianti,
per lo più stranieri, i quali ponendo aguati o serragli sulle vie,
impedivano i commerci e si contrapponevano a ogni civil comunanza. Ma
quelli assalti contro a’ cattani o signori di castelli, guardando ai
modi che si tenevano, erano spesso «più con la forza che con ragione»
come dichiara Giovanni Villani,[32] uomo di popolo ma sincero se altri
fu mai: cosicchè molti nobili di contado, per isdegno o per aver patti
migliori, donavano alla Chiesa le terre loro e le case ed i vassalli
che per tal modo voleano sottrarre alla ubbidienza dei Comuni. Si
trovano esempi di tali donazioni fatte al Vescovo di Firenze lo stesso
anno nel quale vennero i contadini emancipati; e molti Fiesolani o
nobili o altri giurarono a quel Vescovo fedeltà nel 1224, non bene
essendo per anche formata la signoria del Comune sopra sè stesso e nel
contado.[33] Ma questa venendo a crescere sempre, il Potestà dell’anno
1233 ordinava: «che dentro al mese di maggio tutti gli abitatori del
contado fiorentino venissero a comparire nella città per notificare ai
notai dei sestieri a ciò deputati di che condizione fossero ciascuno,
cioè se cavaliere nobile o fattizio, o allodiere, o masnadiero, o
uomo d’altri, o fittaiolo, o lavoratore o d’altra condizione egli
fosse.[34]»

Prima di quel tempo Firenze ebbe brighe co’ Perugini per le acque che
in Arno scendevano dal Lago Trasimeno: cominciò poi lunga guerra con
Siena per le controversie continue che davano i confini incerti e i
signori che ivi seguivano contrarie parti. Vi era Poggibonsi fortezza
imperiale, e tra i castelli che dipendevano dai Senesi, Mortennana
degli Squarcialupi, battuto e ripreso più volte; trovandosi ivi usate
quelle che poi divennero mine, ed erano fossi coperti pei quali
entravano fino a scalzare i fondamenti delle mura e farle cadere.
Dal lato opposto, dove il dominio di Firenze si toccava con quello
di Siena, Montepulciano e Montalcino diedero occasione a quelle
guerre, nelle quali ebbero i Senesi lega con gli Orvietani, mentre
che Firenze si rinforzava di aderenti e di amicizie in quella parte
degli appennini che scende in Romagna, di già estendendo l’azione
sua oltre a’ confini della Toscana.[35] Con Pisa era guerra spesso
combattuta ma sempre costante per la contrarietà d’interessi che la
natura del sito aveva posto tra le due città, diversamente facoltose
e già possenti ambedue: imperocchè Firenze a’ suoi commerci voleva
uno sbocco sul mare, e Pisa glielo impediva. Questa era anche sempre
in guerra con Lucca, la quale era certa di seco avere i Fiorentini:
di poi una meschina contesa tra gli ambasciatori delle due città
rivali convenuti in Roma all’incoronazione di Federigo II, bastò ad
accendere una guerra. Dapprima si erano bene svillaneggiati e battuti
nelle vie di Roma tra quanti Fiorentini e Pisani erano in Corte, o
vi andarono per volontà di avere parte nella riotta; della quale fu
principale istigatore quell’Oderigo Fifanti che aveva segato le vene
a Buondelmonte, ed ora se la pigliava contro ad uomini ghibellini.
I Pisani fecero arrestare tutta la roba e mercatura de’ Fiorentini
che si trovò in Pisa, ch’era grande quantità; e i Fiorentini avendo
chiesto fosse restituita la mercanzia, i Pisani superbamente negarono;
e ai Fiorentini che minacciavano di muovere contro Pisa, risposero
che avrebbono loro ammezzata la via: laonde incontratisi a Castel del
Bosco, fecero battaglia con la peggio de’ Pisani, al dire degli storici
fiorentini.[36]

Moriva in quei tempi (1229) un celebre fiorentino, Accorso da Bagnolo,
che professò giurisprudenza in Bologna e fu insigne tra’ glossatori
dei libri delle romane leggi, talchè la fama e l’autorità di lui non
sono spente ai dì nostri. Già da due secoli Arezzo aveva prodotto
quel Guido che fu inventore delle note musicali: e in quei primi anni
del XIII Niccolò pisano faceva risorgere la scultura, e Leonardo
Fibonacci della città stessa recava in Europa le cifre numeriche e
l’arimmetica degli Arabi. Sorgevano già le cattedrali bellissime di
Lucca, di Pisa e di Siena. Fuori delle porte di Firenze già sino dai
primi anni dopo al mille era la chiesa di San Miniato, nobile monumento
di quell’architettura cristiana che nacque in Italia ne’ primi secoli
della Chiesa. Nella città rimaneva antico e molto bello edifizio il
Battistero, che prima dicevano essere stato tempio di Marte e poi
consacrato a san Giovanni Battista; ma d’altri non si era per anche
adornata che ne attestassero la magnificenza; nè si era illustrata
per chiari ingegni, dei quali Accorso fu il primo. Doveano i commerci
però di Firenze già molto essere ampliati, trovandosi avere l’anno
1214 il Marchese d’Este impegnato ai prestatori fiorentini tutti
i suoi allodiali per le grosse somme di danaro che gli aveano essi
somministrate.[37] Cresceva intanto la città oltr’Arno, dove molte
famiglie venute di fresco in ricchezza aveano poste le case loro;
talchè fu necessità fondare due nuovi ponti, che uno alla Carraia
l’anno 1218, e l’altro nel 1237, cui diede nome il potestà Rubaconte da
Mandella milanese.

Avanti di cominciare la narrazione di fatti maggiori, giova dire
alcuna cosa intorno alla setta dei Paterini o Albigesi, che di
recente compressa nel mezzodì della Francia per sanguinose battaglie,
aveva fomento in Italia dall’odio ardentissimo dei Ghibellini contro
alla romana Chiesa, e dalla sciolta incredulità di Federigo II.
Quell’asiatica dottrina recata in Europa dalle crociate e dai commerci,
ebbe seguaci per tutta Italia anche nel secolo precedente: ora le
parti civili di ogni cosa facevano arme, ed il pensiero audacissimo
che voleva tutto comprendere, non aveva limiti al negare: la Somma
di san Tommaso ed il poema di Dante ne mostrano quante fossero in
quel gran secolo l’interezza e la comprensione filosofica della
ortodossa dottrina, fuor della quale non era luogo che a una filosofia
miscredente. Lo stesso Alighieri annovera tra gli increduli, oltre a
Federigo imperatore, il cardinale Ottaviano degli Ubaldini e Farinata
degli Uberti, capi della parte ghibellina; ed in Firenze sappiamo
essere stati i Paterini apertamente promossi e spalleggiati dal Potestà
che verso l’anno 1240 vi esercitava l’autorità imperiale.[38] Nella
città due colonne, delle quali una ha in cima la croce, l’altra una
statua di san Pier Martire, tuttora dinotano i luoghi dove i Paterini
venuti a conflitto col rimanente del popolo furono vinti ed oppressi;
nè più ricomparvero dopo la morte di Federigo e la vittoria de’
Guelfi. Intanto però anche le giuste censure e l’avversione di molti
contro ai mondani vizi del clero, pigliavano faccia d’eresia; cosicchè
apparve sospetto nel suo primo manifestarsi lo stesso pensiero di san
Francesco, il quale tendeva a rinsanire la gerarchia con l’onorare
la povertà, e faceva sorgere nella Chiesa un nuovo ceto di popolani;
consacrazione e forza grande aggiunta ai _poveri_ e _impotenti_,
che il patrocinio delle leggi tendea dovunque a rinnalzare. Sospetti
egualmente riuscivano i primi eremiti che in Monte Senario cominciarono
un nuovo Ordine, il quale avuta di poi solenne istituzione in Firenze,
divenne l’Ordine dei Serviti. In Italia le riforme si traducevano
sempre in popolari istituzioni, conservatrici però della unità
religiosa che stava in cima e le conteneva dentro ai limiti d’un
ossequio non mai cessato in alcun tempo. Tra queste forze venne ad
infrangersi la potenza di casa Sveva e dei Ghibellini, come vedremo pei
fatti che ora ne richiamano a più disteso racconto.

L’anno 1248 Federigo principe d’Antiochia, figlio naturale di Federigo
II, conduceva in Toscana suoi cavalieri, mandato dal padre ad opprimere
la parte guelfa, ch’era il maggior numero. In Firenze le casate
ghibelline si rafforzavano dando mano alle masnade tedesche; e unite a
queste, combattevano di luogo in luogo, e fino all’ultimo serraglio,
i Guelfi dentro alla città. Infine dovettero questi partirsene a’ 2
febbraio, giorno della Candelaia, 1249; ma però innanzi d’abbandonare
la patria, armati com’erano, portarono a sepoltura feroci e piagnenti
in lunga fila il cadavere d’un loro cavaliero per nome Rustico
Marignolli caduto in quella battaglia: e depostolo nel chiostro di San
Lorenzo, dove una lapida in onore suo tuttora si vede, sgombrarono
la città ricovrandosi a Montevarchi ed a Capraia e sparsamente per
le campagne ai castelli o ne’ poderi loro e degli amici. Aveano fede
in sè medesimi e nella parte ch’essi tenevano: ma i Ghibellini ed i
Tedeschi rimasti soli nella città, la governavano ad arbitrio loro.
Abbatterono trentasei fra case e torri, e tra queste il nobile edifizio
dei Tosinghi in Mercato Vecchio, detto il _Palazzo_; il quale era alto
(dicono gli storici) novanta braccia, adorno di colonnette di marmo.
Abbatterono anche la torre che si chiamava del Guardamorto, la quale
era prossima a San Giovanni, con l’intenzione (secondo scrivono) di
farla cadere addosso a quel tempio dove il popolo dei Guelfi solea
radunarsi: ma Giorgio Vasari, che attribuisce all’ingegno di Niccola
Pisano l’avere fatto ruinare quella torre sopra sè medesima, esclude
il disegno imputato ai Ghibellini: a questi rimane, come nota il
Malespini,[39] l’avere cominciato quella maledizione dell’abbattere le
case, che poi divenne fatale usanza. Continuarono intanto la guerra
contro i castelli: ed essendo Federigo istesso venuto in Toscana,
quello di Capraia, dove si era chiusa gran parte della nobiltà guelfa,
per lungo assedio fu espugnato; e Federigo, i capi dei Guelfi condotti
in Puglia, scrivono facesse parte mazzerare, parte abbacinare, e
indi chiudere in un chiostro. L’Imperatore tedesco percuoteva con gli
ottimati gli ottimati, tra’ quali soli fin qui pareva la guerra essere
combattuta: vedremo il popolo tutto intero unito e possente venire in
iscena, e fare sua quella vittoria cui dato aveva egli compimento.




Capitolo IV.

PRIMA VITTORIA DEL POPOLO, E GOVERNO DEGLI ANZIANI. FELICITÀ DEI
GUELFI. [AN. 1250-1254.]


I Ghibellini con la forza delle straniere masnade imposero al popolo
intollerabili carichi e l’oppressero in mal punto, imperocchè i Guelfi
avevano al di fuori ricominciato la guerra, e il re Enzo di Sardegna,
altro figlio naturale di Federigo II, dai Bolognesi vinto in battaglia,
era imprigionato: la parte guelfa e popolare alzava il capo; talchè
veggiamo in quegli anni altre città emancipate al modo stesso e con
le forme che in questa sua liberazione pigliava il popolo di Firenze.
Quivi frattanto gli Uberti e le altre nobili famiglie oltre ogni dire
insolentivano: il popolo, che era fino allora stato soggetto al governo
dei magnati, ora essendo fuori i nobili guelfi, ed esso capace a fare
testa contro i Ghibellini, si levò, e tolse con mirabile felicità in
mano sua tutto lo Stato. I buoni uomini, o come scrive il Machiavelli
gli uomini di mezzo, o meglio direi coloro dai quali usciva in quel
punto la nuova cittadinanza, il 20 ottobre 1250 si adunano a folla
nella chiesa di San Firenze; ma non osando fermarvisi per timore
della violenza degli Uberti che ivi presso abitavano, si ricovrano a
Santa Croce, chiesa popolana dei Frati Minori, dove armati ed inquieti
dimorano alcun tempo. Poi fatto animo, invece di tornarsene alle loro
case, vanno con ordine militare ad afforzarsi presso la chiesa di San
Lorenzo, dove tuttavia in armi si elessero trentasei caporali, tolsero
il grado al Potestà e agli ufficiali posti dai Ghibellini, mettendo a
guardia del nuovo Stato un Capitano del popolo, messer Uberto da Lucca;
al quale aggiunsero dodici Anziani, due per sesto, acciò guidassero il
popolo e consigliassero il Capitano. Questi doveva, come il Podestà,
essere nobile e forestiere, ma di popolo gli Anziani: tra questi era
un calzolaio, possente uomo, secondo appare, poichè lo chiamano Grande
anziano; il quale divenne poi traditore, onde più tardi fu lapidato a
furia di popolo.

Scrissero tutta la gioventù in compagnie sotto a venti gonfaloni,
e ordinarono che ciascun uomo uscisse presto ed armato sotto la sua
bandiera, qualunque volta fosse dal Capitano o dagli Anziani chiamato,
facendo gettare a questo effetto una campana. Il gonfalone del Capitano
aveva la croce rossa in campo bianco; degli altri variavano i segni
e i colori. Questa era la forza che il popolo ordinava a munimento
della libertà sua: ma nelle guerre al di fuori andava l’esercito sotto
gli ordini del Potestà, perch’era esercito del Comune o della intera
città, nel quale tutti si comprendevano i vari ordini dei cittadini. I
nobili e i potenti popolani formavano arme distinta, che si chiamava
dei cavalieri, principal nerbo nelle battaglie. Ciaschedun sesto
aveva l’insegna sua pe’ cavalieri, e similmente erano insegne variate
per le armi de’ balestrieri e de’ palvesari, e per la salmeria e i
guastatori e i marraioli e i palaioli. Queste insegne dava solennemente
il Potestà ogni anno il dì della Pentecoste. La popolazione del
contado fu parimente divisa in leghe, le quali ciascuna sotto a’
suoi gonfaloni l’una all’altra soccorrendo, dovevano inoltre, quando
bisognasse, venire in arme nella città: novantasei erano i pivieri, i
quali furono ordinati in leghe. E qui è da notare che a ciascun sesto
della città rispondeva una parte del contado, cosicchè i vari pivieri
ed i Comuni fossero come una dipendenza di quel sesto che incontro ad
essi era posto, e le milizie delle leghe quando scendevano in Firenze
s’aggregassero per sesti alle milizie cittadine, e le ingrossassero con
lo stesso ordine. A difesa di sè stesso, ed a mostrare come in Firenze
il governo dei magnati cedesse a quello della cittadinanza, ordinò il
popolo che le torri onde era gremita la città, fossero tutte eguagliate
all’altezza di cinquanta braccia, secondo scrivono: le torri dei nobili
erano in grande numero; poche altre si chiamavano delle vicinanze,
fabbricate da più famiglie insieme a difesa di case vicine:[40] con le
pietre di quelle mozzate torri si cinse di mura la città oltr’Arno.
Gettarono i fondamenti d’un palazzo per la Signoria, che prima non
aveva pubblica residenza e gli Anziani tornavano alle loro case a
mangiare e a dormire: dipoi quel palagio fu del Potestà.

Alla novella della morte di Federigo II, la quale avvenne in Firenzuola
di Puglia a’ 13 dicembre 1250, il popolo richiamò in città i fuorusciti
guelfi, dicendo volere rappacificare le due fazioni. Veramente
avere alterato le istituzioni municipali non offendeva le ragioni
dell’Impero, come il richiamo degli sbanditi, il quale era atto di
sovranità.[41] Così però la città in questi anni fatta opulente pei
commerci, cresciuta di popolo, e avendo acquistata in guerra ed in
pace la fiducia di sè stessa, pigliava in Toscana luogo soprattutte
preminente, digià cominciando a essere noverata tra le maggiori
d’Italia. La parte guelfa si rinforzava dopo la morte dell’Imperatore
per la presenza di papa Innocenzio IV, che dal Concilio di Lione
tornava a Roma colla sua corte. Frattanto Firenze e Lucca sole si erano
chiarite guelfe, mentre al contrario Pistoia, Pisa, Siena e Volterra
e quasi tutti i gentiluomini di contado seguitavano il ghibellinesimo.
Firenze, crucciosa di vedere Pistoia stare al comandamento di Corrado
successore del secondo Federigo, contro di essa faceva uscire le sue
milizie cittadine: e perchè i nobili ghibellini rimasti dentro si
erano opposti a cosiffatta guerra, queste milizie tornate vittoriose
costrinsero al bando non pochi di quelle famiglie; i quali, usciti
appena, stringevano società o lega col Comune di Siena. Abbiamo l’atto
a ciò stipulato da uno di casa dei Lamberti come procuratore degli
uomini di molte famiglie di cui si leggono i nomi.[42] Allora Firenze
[luglio 1251], sdegnando avere comune l’insegna coi Ghibellini, lasciò
loro l’arme del giglio bianco in campo rosso e appropriossi il giglio
rosso in campo bianco. «Tuttavolta l’antica nobile e trionfale insegna
del Comune di Firenze, cioè lo stendardo bianco e vermiglio che si
portava sul carroccio, non cangiò mai.»

La Repubblica seguitava felicemente la guerra contro i Ghibellini
signori di alcune castella aiutati dai Pisani e dai Senesi, tantochè
contro queste due città rivolse finalmente lo sforzo delle armi sue;
nè migliori guerre nè più alto e giusto fine ebbe essa dopo quel tempo
mai. I cittadini, tutti concordi pel buon governo e la lealtà loro,
andavano a quelle militari spedizioni a piedi e a cavallo, con grande
animo e ardire: Firenze ponevasi allora a capo di parte guelfa, e
delle italiane libertà, e dei popoli che risorgevano; e se non fosse
usar parole troppo magnifiche e boriose, quasi direi della civiltà
del mondo. Fiorendo la Repubblica in potenza e in ricchezze a cagione
della quiete dentro e dei buoni successi al di fuori, l’università dei
Mercatanti, piuttostochè il Popolo ed il Comune, per onore di tutti
ordinò che si coniasse moneta d’oro; per la qual cosa Firenze allora
ebbe il fiorino d’oro di 24 carati. Otto di essi pesavano un’oncia;
da una parte avevano il giglio, dall’altra san Giovanni Battista, e
valevano venti soldi. Quando cominciarono a vedersi, niuno li voleva:
ma tosto ebbero corso grande e grande credito in Europa e nei traffici
d’Oriente. Un’altra volta i Fiorentini andati contro Pistoia, vi
posero assedio; e avuto il disopra, quivi restaurarono parte guelfa a
guarentigia del fatto, edificando un castello in sulla via di Firenze,
che fronteggiasse i Pistoiesi. Eguali successi ebbero a favore dei
Perugini ch’erano guelfi, e contro Siena e contro Arezzo; dove anche
diedero bella prova di lealtà quando il conte Guido Guerra capitano
de’ Fiorentini, avendo dato mano ai Guelfi di Arezzo perchè cacciassero
contro ai patti i Ghibellini dalla città, il governo di Firenze volle
che i patti si mantenessero e i Ghibellini vi rientrassero. Troviamo
pure la confessione fatta da’ Guelfi d’Arezzo di somme imprestate ad
essi in questi anni [1251-55] dai Fiorentini;[43] i quali dipoi avendo
col toglierle alcune castella abbassato Siena, e andati ad oste contro
Volterra, nel dare la caccia ai nemici fuggitivi entrarono nella città,
forte pel sito in cima ad un monte. Allora si viddero venire incontro
il Vescovo ed il Clero colle croci in mano, e dietro ad essi le donne
scapigliate, tutti gridando: «Signori Fiorentini, pace e misericordia.»
Si contentarono di riformare lo Stato e di cacciare i capi ghibellini
senz’altra offesa. Vincitori di Volterra, vanno contro Pisa; e perchè
i Pisani spaventati, pregando pace, ad essi inviarono ambasciatori
con le chiavi della città in segno di sommissione, la guerra cessava;
i Fiorentini accontentandosi di pattuire che le mercatanzie loro
potessero entrare per mare e per terra liberamente in Pisa ed uscirne
con franchigie di gabelle, e che i pesi e le misure usate in Firenze
fossero comuni anche ai Pisani. Bastava loro il provvedere alla
facilità dei commerci; nè a tanto possente e ghibellina città quei
patti erano da imporre che altrove solevano ad incremento di parte
guelfa, come non ricettare i fuorusciti, o per tre anni pigliare tra’
nobili di Firenze il Potestà, che doveva (come noi sappiamo) da per
tutto essere forestiero. Tornava l’oste in Firenze tra le allegrezze
e le feste nel gaio mese di settembre; ed a quell’anno tanto felice
[1254] il nome fu dato d’anno vittorioso. Erano i primi gaudi della
libertà, nei quali sembra che il giovane popolo innalzi a leggenda la
propria sua istoria.[44]




CAPITOLO V.

MANFREDI RE DI NAPOLI AIUTA I GHIBELLINI. BATTAGLIA DI MONTAPERTI. [AN.
1254-1260.]


Manfredi figlio naturale di Federigo II succedè l’anno 1254 al
fratello Corrado sul trono di Sicilia e di Puglia in pregiudizio del
nipote Corradino: da lui ebbe parte ghibellina gran sostegno, e la
Toscana grande assalto. Ad istigazione di quel principe i Pisani di
bel nuovo ruppero guerra ai Fiorentini ed ai Lucchesi, avendo sul
territorio di questi assalito il castello del Ponte a Serchio, dal
quale poi furono respinti con grave sconfitta: i vincitori volgendo
l’oste contro alla stessa Pisa, giunsero fino a San Iacopo in Val
di Serchio, dove tagliato un gran pino, fecero a dimostrazione di
trionfo, sul ceppo rimasto, battere fiorini d’oro. Allora i Pisani
gli richiesero di pace, che i Fiorentini concessero in modo grato ai
Lucchesi; ma per avere alle mercatanzie libera la piaggia del mare
fermarono che nel popolo di Firenze stesse la scelta del mantenere
o del disfare il castello di Mutrone, che era tenuto dai Pisani.[45]
Questi accettarono la condizione: dopo di che gli Anziani di Firenze in
consiglio segreto presero partito, che il Mutrone fosse disfatto. Ciò
si doveva nel dì seguente proporre in pubblico parlamento: ma intanto
i Pisani bramando impedire che i Fiorentini a ogni costo dessero quel
castello in signoria dei Lucchesi, avevano in Firenze mandato a tal
fine celatamente un discreto segretario con denari assai da spendere.
Si accostò il Pisano, per interposta di un amico, ad un grande
cittadino anziano e possente in popolo e in comune, il quale avea
nome Aldobrandino Ottoboni, franco popolano, offrendogli quattromila
fiorini e più se ottenesse che il Mutrone fosse disfatto. Ma il vecchio
Aldobrandino, da ciò argomentando che la distruzione del Mutrone,
dai Pisani desiderata, verrebbe dannosa ai Fiorentini ed ai Lucchesi,
come leale cittadino, senza far parola della offerta dei denari, con
nuovi argomenti propose il contrario di quel che aveva nel precedente
giorno, e fece vincere il partito che il Mutrone si conservasse: tanta
fu la continenza di quel virtuoso e non troppo ricco cittadino, che
il Villani paragona al buon romano Fabrizio. Poco dopo Aldobrandino
moriva, e il Comune gli decretò in Santa Reparata un monumento di marmo
elevato sopra a ogni altro, dove fu egli deposto a grande onore. Tre
anni dopo i Ghibellini tornati in città fecero per empiezza di parte
abbattere quella sepoltura, e il corpo di Aldobrandino trascinare per
la città e gittare nei fossi.

Manfredi era stato l’anno 1258 coronato in Palermo re di Sicilia;
dal che ranimati i Ghibellini di Toscana, convenivano in segrete
adunanze, tendendo le orecchie ad ogni novella. Gli Uberti ordivano
gran congiura, ma fu scoperta la trama; citati, negarono i Ghibellini
di comparire, insultando con ferite e con percosse la famiglia del
Potestà. Al che il popolo, correndo armato alle case degli Uberti,
uccise a furia Schiattuzzo di quella famiglia ed altri ad essa
aderenti: Uberto Caimi degli Uberti e Mangia degl’Infangati, condotti
al carcere, confessarono la congiura, per cui tosto ebbero il capo
mozzo. I rimanenti degli Uberti con molte più casate ghibelline,
i Fifanti, gli Amidei, i Lamberti, gli Scolari ed altre sì nobili
che plebee, le quali sarebbe qui troppo lungo noverare, fuggirono
dalla patria, ricoverandosi a Siena ch’era tenuta dai Ghibellini: le
case e torri dei fuorusciti furono atterrate. Poco dipoi l’Abate di
Valombrosa, pavese della famiglia da Beccaria, caduto in sospetto di
perfidia ghibellina, fu posto al tormento e decollato da’ Fiorentini,
i quali ne furono scomunicati dal Pontefice. Il popolo che resse in
quei tempi la città, scrive il cronista che «fu superbo molto, di alte
imprese e tracotato;» ma una cosa ebbero i rettori, che furono molto
leali e diritti. E perchè un Anziano fece ricogliere dal fango presso
a San Giovanni un cancello che era stato della chiusa del Leone, e lo
mandò in una sua villa, ne fu condannato in lire mille, come frodatore
delle cose del Comune.[46] Firenze, che aveva come sua impresa il
Marzocco, teneva insin d’allora per grandigia un serraglio di Leoni che
venivano ad essa recati dai commerci nell’oriente: usanza continuata
dalla Repubblica sempre, ed anche poi sotto al principato, fino alla
memoria dei padri nostri.

«I cittadini di Firenze allora (prosegue il Villani) vivevano sobri
e di grosse vivande e con piccole spese, e di grossi drappi vestivano
loro e loro donne. E molti portavano le pelli scoperte senza panno, con
berrette in capo, e tutti con gli usatti (stivali di cuoio) in piede.
E le donne fiorentine co’ calzari senza ornamenti; e passavansi le
maggiori d’una gonnella assai stretta di grosso scarlatto, cinta ivi su
d’uno scaggiale (cintura) all’antica, ed un mantello foderato di vaio
col tassello sopra, e portavanlo in capo; e le comuni donne vestite
di un grosso verde di cambrasio per lo simile modo: e lire cento era
comune dote di moglie; e lire dugento o trecento era a quei tempi
tenuta dote sfolgorata; e le più delle pulzelle aveano venti e più anni
anzichè andassero a marito.[47]» Le quali parole confermano quelle a
tutti note, dove l’Alighieri descrive l’antico vivere dei Fiorentini,
che i vecchi tuttora potevano ricordare, tanto fu rapido il salire di
questa città nella opulenza e nelle corruttele.[48]

Siccome per la pace fermata tra’ Fiorentini e i Senesi, questi si erano
obbligati a non ricevere fuorusciti; così i Fiorentini inviarono a
Siena due ambasciatori, Albizzo Trinciavegli e Iacopo Gherardi dottori
in legge; i quali giunti, chiesero che i rifugiati fossero cacciati
via, ed aggiunsero intimazioni superbe; cui risposero i Senesi con
l’accettare la guerra, che fu incontanente dichiarata. Su di che i
fuorusciti si argomentarono d’inviare ambasciatori al re Manfredi per
soccorso, tale sperandolo che bastasse a restituirli nella patria.
Era capo dell’ambasceria Farinata degli Uberti, principale tra i
Ghibellini, ed avea libera facoltà da’ suoi di fare e dire come a
lui paresse. Venuti al cospetto del Re, inginocchiati, lo richiesero
d’aiuto; ma egli, o temesse o diffidasse, promise a stento il magro
soccorso di cento cavalieri tedeschi. Volevano gli altri, che aveano
sperato tirarlo almeno a seicento uomini, ricusare la profferta; ma
Farinata disse loro: «non rifiutiamo niuno suo aiuto, e sia piccolo
quanto si vuole; mandi con esso l’insegna sua: tornati a Siena,
noi la metteremo in tale luogo che converrà mandi egli gente a
sufficenza.[49]» Accettarono, ma giunti a Siena furono accolti a grande
scherno; e molto furono sbigottiti i fuorusciti che si aspettavano dal
re Manfredi maggiore aiuto.

Correva il mese di maggio del 1260, quando l’oste fiorentina andava
contro Siena, conducendo seco il Carroccio, com’era usanza delle
città libere d’Italia. Questo era «un carro in su quattro ruote,
tutto dipinto vermiglio; e suso eranvi due antenne, sulle quali
sventolava il grande stendardo dell’arme del Comune di Firenze, bianco
e vermiglio.... Lo tirava un grande e forte paio di buoi, coperti di
un panno anch’esso vermiglio: tenevano i buoi nello Spedale di Pinti a
questo ufficio ed a niun altro; il guardatore di essi avea franchigia
nel Comune. Quando era guerra, i conti e castellani vicini e gentili
cavalieri della città lo traevano dall’Opera di San Giovanni, e
condotto sulla piazza di Mercato Nuovo, lo posavano sopra un termine
ch’era fatto d’una pietra tonda, raccomandandolo quivi al popolo di
Firenze. All’oste lo guidavano i popolani, e di essi i migliori ed
i più forti e virtuosi erano deputati a guardarlo, a piedi tutti; e
nelle battaglie la forza del popolo intorno a quello si ammassava. E
quando l’oste era bandita, un mese innanzi ponevano sull’arco della
porta Santa Maria, in capo di Mercato Nuovo, una campana chiamata la
Martinella, e quella del continuo suonava. Quando l’oste si moveva, la
detta campana era levata d’in sull’arco e posta in un carro sopra un
castello di legname; al suono di questa si guidava l’oste.[50]» Queste
erano pompe del popolo vecchio e della Repubblica di Firenze.

Andava l’oste contro Siena, e via facendo impadronitasi d’alcune
castella, si accampava presso l’antiporta della città stessa al
Monistero di Santa Petronella, dove su un poggetto rilevato innalzarono
una torre da tenervi la campana. In Siena il disegno che Farinata
aveva fatto sulla bandiera del re Manfredi, ebbe allora compimento:
durando l’assedio, gli usciti di Firenze diedero un giorno mangiare ai
cavalieri tedeschi; e bene avendogli avvinazzati, gli feciono armare e
montare a cavallo per assalire il campo de’ Fiorentini, con la promessa
anche di grandi doni e paga doppia. I Tedeschi forsennati e caldi di
vino uscirono fuori; e perch’erano improvvisi, al primo assalto fecero
grande danno, e molti del popolo e della cavalleria fuggirono, credendo
fossero maggior numero di gente: poi ravveduti, si raccozzarono e
diedero addosso ai pochi Tedeschi, dei quali molti furono uccisi; e la
bandiera del re Manfredi presa e strascinata, fu poi recata a Firenze.
Allora i Senesi e i fuorusciti ghibellini avendo accattato dalla
compagnia de’ Salimbeni di Siena ventimila fiorini d’oro, mandarono
altri ambasciatori annunziando a quel Re come la sua poca gente per
gran valentia essendosi messi ad assalire l’oste dei nemici, prima
l’avessero posta in fuga, e se più fossero stati, avevano la vittoria;
ma per la poca gente, erano poi tutti rimasti morti, e l’insegna
caduta in mano dei Fiorentini e svergognata: a ciò aggiugnendo quelle
parole che seppero meglio ad ismuovere Manfredi.[51] Il quale crucciato
allo intendere la novella, con la moneta dei Senesi mandò in Toscana
il conte Giordano suo maliscalco ed ottocento cavalieri tedeschi;
giungevano questi all’uscita del luglio 1260.

Per questo rinforzo invigoriti i Senesi, bandirono oste sopra a
Montalcino; e avendo richiesto l’aiuto dei Pisani e di tutti i
Ghibellini di Toscana, bentosto raccolsero in Siena un esercito
di molto polso. Ma non si credevano però avere fatto nulla se non
tirassero i Fiorentini fuori a campo, i Tedeschi essendo pagati per
soli tre mesi; e già n’era passato uno e mezzo, nè moneta avevano
da più tenerli, nè mai l’avrebbero ottenuta da Manfredi. Ragionarono
pertanto che al fine loro non perverrebbero senza grande maestria e
inganno di guerra; del che l’industria fu commessa a Farinata degli
Uberti. Sceglieva egli due frati Minori da inviare messaggieri al
popolo di Firenze; e prima gli fece in gran segreto abboccare con
alcuni dei principali di Siena, i quali diedero infintamente loro ad
intendere che, bramando scuotere essi quella sorta di signoria che
Provenzano Salvani esercitava dentro alla città, volentieri darebbero
questa ai Fiorentini per diecimila fiorini d’oro: venissero con grande
oste sotto cagione di fornire Montalcino, e andassero infino sul
fiume d’Arbia, dove giunti avrebbero dagli amici loro la porta di San
Vito la quale guarda verso Arezzo. I frati, condotti essi medesimi
nell’inganno, vennero a Firenze con lettere suggellate, e fecero capo
agli Anziani, profferendo che recavano gran cose in pro del popolo di
Firenze, ma che erano tali che si voleano manifestare a pochi. Allora
gli Anziani elessero due di loro; che uno era chiamato lo Spedito,
audace uomo e intramettente; ai quali, poichè ebbero fatto sacramento
sull’altare, i frati mostrarono le lettere, e tutto discopersero il
trattato. I due portati da volontà diedero fede, e incontanente trovati
i diecimila fiorini, radunarono Consiglio di grandi e di popolo, ai
quali esposero che bisognava muovere l’oste d’intorno a Siena a fornire
Montalcino, e quivi andare con grande possa. I nobili delle grandi case
di Firenze ed il conte Guido Guerra ch’era con loro, e di milizia più
sapevano che i popolani, ed ignoravano il trattato; conoscendo la nuova
masnada de’ Tedeschi ch’era venuta in Siena, e la mala vista che fece
il popolo a Santa Petronella quando i cento Tedeschi gli assalirono; e
sapendo i cittadini non tutti essere bene disposti, e altresì pensando
come si poteva in altro modo fornire Montalcino, al che gli Orvietani
s’erano offerti; e che lasciando i Tedeschi stentare finchè non
mancasse la moneta, si sarebbono straccati, e tornerebbero in Puglia
lasciando i Senesi più in male stato che per l’innanzi: avvisando
queste cose, diedero savio consiglio che per al presente non si dovesse
muovere l’oste. Fu per essi tutti dicitore Tegghiaio Aldobrandi degli
Adimari, savio e prode cavaliere e di grande autorità: ma detto ch’egli
ebbe, lo Spedito già inalberato nelle speranze e di natura presuntuoso,
si fece a riprenderlo con vili parole tacciandolo di paura. Tegghiaio
rispose: Tu non ti ardiresti di seguitarmi nella battaglia, dove
starò io. Si levò Cece dei Gherardini a dire lo stesso che aveva detto
messer Tegghiaio; ma gli Anziani gli comandarono non dicesse, e a chi
arringasse contro al comandamento era pena cento lire. Il cavaliere
voleva pagarle per contradire, ma gli Anziani raddoppiarono la pena
una e due volte, ed egli voleva sempre pagare; comandarono si tacesse,
pena la testa. E così vinse il peggior consiglio, che tutto l’esercito,
levato il campo, senza indugio procedesse.

Deliberatosi di combattere contro il parere dei nobili, il popolo
fiorentino ricercò l’aiuto de’ suoi collegati, e l’ebbe da Lucca, da
Bologna, da Pistoia, da Prato, da San Miniato, da Volterra, da San
Gimignano e da Colle di Val d’Elsa, terre che allora formarono una lega
guelfa col Comune di Firenze. Era il tempo del ricolto, e i contadini
fatti soldati presero l’armi con ripugnanza. Di Firenze erano più di
ottocento cavalieri, e ben cinquecento soldati a piedi, che mossero
alla guerra al cominciare d’agosto col Carroccio e colla campana. Gli
seguitò molta plebe colle insegne delle compagnie, e non rimase nella
città casa nè famiglia che non vi andasse qualche persona a piedi o
a cavallo, e di tale due, secondo che erano potenti.[52] Credettero
fosse provvedimento più cauto menare seco i Ghibellini mescolati
nelle compagnie, anzichè lasciarli mentre era assente la milizia,
«quasi padroni della città.» Ma fu peggio, avendo quelli avuto agio
d’aspettare, confusi tra’ Guelfi, il tempo acconcio al tradimento
che già Farinata per altri suoi messi aveva ordinato. I Fiorentini
oltrepassata Siena si fermarono a cinque miglia da quella città,
dalla parte di levante sull’Arbia in Val di Biena, sito abbondante di
acque e di pascoli, munito dai lati e a tergo dai colli di Montaperti,
castello posto in una altura, e divenuto famoso per quella battaglia.
Ivi a loro si aggiunsero Perugini e Orvietani che là gli aspettavano;
talchè l’esercito assembrato aveva in tutto tre mila cavalieri e più
assai migliaia di fanti, che in quelle guerre mal si contavano perchè
andavano disordinati. In mezzo a cosiffatti apparecchi, e come accade
all’appressarsi di grandi eventi, paurosi presagi si spargevano a
Firenze, e a Siena, e in tutta Toscana.

Siena con religiose cerimonie si consacrava quel dì alla Vergine come
a signora unica e perpetua: la notte che precesse alla battaglia
per tutte le chiese era un piangere, un pregare, un fare paci coi
nemici che ognuno avesse. Venuta l’ora del mattino, a un grido del
banditore, cinquemila cittadini senesi pigliarono le armi, e furono in
punto per modo volonterosi, che il padre non aspettava il figliuolo,
nè l’un fratello l’altro: con essi duemila fuorusciti fiorentini
bramosi di recuperare la patria quanto erano i Sanesi di non perdere
la loro, e ottocento soldati tedeschi sotto la condotta del conte
Giordano: i Pisani, impegnati nella guerra coi Genovesi, non avevano
potuto mandare altro che poca gente. L’esercito fiorentino accampato
a Montaperti e gli Anziani che lo reggevano, fra i quali ci è noto
soltanto il nome dello Spedito, attendevano sinchè la porta fosse loro
consegnata com’era promesso; quando un grande popolano fiorentino
chiamato il Razzante, di animo ghibellino, esce dagli accampamenti,
entra in città, ed agli amici suoi narra privatamente come nel campo
si buccinasse che Siena doveva esser tradita; e che l’oste guelfa
era poderosa molto; e di troppo gran rischio la battaglia in su quel
punto co’ Fiorentini. Ma Farinata, risaputi i discorsi del Razzante,
gli gridò contro: «Uccideresti noi tutti se tu spandessi per Siena
queste novelle, perchè ogni uomo faresti impaurire, ma vogliamo che
dichi il contrario; perocchè se ora non si combatte, che avemo questi
Tedeschi, mai non ritorneremo in Firenze; e per noi farebbe meglio la
morte che andare più tapinando per lo mondo.» Accomodatosi il Razzante
a quell’ammaestramento, si pone una ghirlanda in capo, rimonta a
cavallo e simulando allegria viene al parlamento in palagio, dove era
tutto il popolo di Siena, e i Tedeschi ed altre amistadi: ivi con
lieta faccia dice che l’oste dei Guelfi si reggeva male, e che era
male guidata e peggio in concordia; e che assalendoli francamente, di
certo erano sconfitti. A grida di popolo si armarono tutti in Siena
gridando: «battaglia battaglia.» Vollero i Tedeschi paga doppia, e
l’ebbero: fu spalancata la porta San Vito che a levante stava di fianco
all’accampamento fiorentino.

Era presso che la metà del martedì, quarto giorno di settembre
1260. Innanzi andavano i cavalieri tedeschi, seguitati dalle genti
d’armi di Siena a cavallo, dai fuorusciti, e dalla fanteria, tutti
sotto ai loro stendardi. I Fiorentini dapprima crederono che i soli
Tedeschi uscissero fuori a provocarli come nei giorni precedenti: ma
quando scorsero la fiumana dei soldati versarsi giù per le colline,
quando ravvisarono il popolo dei Senesi venire innanzi ordinato alla
volta loro, sbigottirono. Perchè la mostra fosse maggiore, i Senesi
avevano fatto uscire anche saccardi e fantaccini con elmo in testa:
la fanteria mescolata ai cavalieri stava in ordine di battaglia sulle
colline sotto le sue bandiere; le salmerie si fermarono in disparte
quando cominciò la pugna. Innanzi agli altri i cavalieri tedeschi
rovinosamente percossero i cavalieri dei Fiorentini, che ad assalto
non preveduto male resistendo, videro tosto di mezzo a loro uscire
i Ghibellini traditori e andare a porsi dall’altra parte. Le spade
tedesche s’aprivano il campo tra l’oste nemica; il caldo era grande, il
sole che piegava all’occidente feriva negli occhi le guelfe milizie.
Di queste l’insegna era portata da Iacopo de’ Pazzi, uomo di grande
valore; quando Bocca degli Abati, uno dei Ghibellini traditori che era
in sua schiera appresso a lui, da tergo spingendogli addosso il cavallo
gli taglia la mano, che cade giù con l’insegna. Al che i cavalieri,
vedendosi a quel modo traditi dai loro ed abbattuta l’insegna, e dai
Tedeschi sì forte assaliti, in poco d’ora si misono in isconfitta:
ma perchè la cavalleria di Firenze prima s’avvidde del tradimento,
non venne a perdere che trentasei uomini di nome, tra morti e presi.
Rimaneva la milizia del popolo a piedi, che era molto numerosa e aveva
più forte la coscienza della causa che essa difendeva; facevano calca
intorno al Carroccio, alla cui guardia era quel giorno preposto un
Giovanni Tornaquinci cavaliere d’antica età, sperimentato in molte
battaglie e per famiglia capo dei Guelfi nel sesto di San Pancrazio:
seco era un suo figliuolo e tre parenti del sangue istesso; i quali
tutti, dopo lunga e appassionata resistenza, con lui cadevano sul
mucchio dei morti. Ma la grande mortalità e presura fu dei fanti
popolani di Firenze, di Lucca e d’Orvieto, i quali essendosi andati a
chiudere nel castello di Montaperti, cadevano tutti in mano ai nemici.
Tramontava il sole e la feroce zuffa durava ancora: terminò col giorno,
avendo continuato senza interruzione sette ore. Dei Fiorentini oltre
a duemilacinquecento furono uccisi e millecinquecento presi, tutti
dei migliori del popolo e di ciascuna casa di Firenze:[53] gravi
danni ebbero i Lucchesi. Il Carroccio, la Martinella e innumerabile
preda d’arnesi rimasero al vincitore. Fu questa battaglia delle più
sanguinose di quei tempi, siccome quella per cui fu rotto e annullato
il popolo vecchio di Firenze che era durato in tante vittorie e grande
signoria e stato per dieci anni.[54]

Due croniche senesi descrivono a guisa di poema o di romanzo i colpi
di lancia dei cavalieri tedeschi; di questo peccato almeno fu immune la
parte dei Guelfi. Narrano poi la molta strage che da uomo a uomo fecero
i pedoni e il grande numero dei prigionieri condotti in Siena dopo la
battaglia: ivi è tuttavia memoria di una trecca per nome Usilia, che
ne avrebbe condotti trentasei legati alla coda di un suo asinuccio. Da
quelle cronache poco si rileva di quello che importi alla politica o
alla guerra, ma bene dipingono gli affetti che in Siena dominavano e le
passioni; e la leggenda poi s’innalza quando pone in iscena un araldo
che stando a vedetta in cima alla torre dei Marescotti dentro la città,
vede ed accenna via via ai trepidanti concittadini suoi i casi tutti
della battaglia, e la vittoria su’ Fiorentini: qui è proprio l’Iliade;
istoria non è, perchè da Siena era impossibile scorgere le mosse dei
due eserciti nel campo di Montaperti.[55]




CAPITOLO VI.

FIRENZE IN MANO AI GHIBELLINI. — FARINATA DEGLI UBERTI VIETA LA
DISTRUZIONE DELLA CITTÀ. — MISERIA DEI GUELFI. — DISCESA IN ITALIA DI
CARLO D’ANGIÒ, E MORTE DEL RE MANFREDI. [AN. 1260-1266.]


Giunta in Firenze la novella della sconfitta dell’Arbia e insieme con
essa i fuggitivi accorrenti, si levò il pianto d’uomini e di femmine,
ogni famiglia deplorando morti o prigionieri uno o più dei suoi.
Gli scampati dalla battaglia e i nobili e popolani guelfi rimasti
in Firenze, temendo l’arrivo imminente dei vincitori e fidando poco
nella plebe dove erano molti aderenti ai Ghibellini, si risolvettero
spatriare; e a’ 13 settembre 1260 usciti piangendo dalla città, si
recarono a Lucca con le famiglie loro. Tale era la sorte in quelle
guerre cittadine: i vinti perdevano con la potenza la patria e gli
averi e ogni gioia della vita; uopo era fuggire. Ma insofferenti
dell’esilio, cercavano guerra da chi si fosse contro alla città loro,
dove ogni cosa rimaneva monca e interrotta, gli usciti recando qua
e là per l’Italia gli sdegni loro e le querele. Esulavano fra gli
altri i Bardi, i Rossi, i Mozzi, i Gherardini, i Cavalcanti, i Pulci,
i Buondelmonti, gli Scali, gli Spini, i Giandonati, i Tornaquinci, i
Tosinghi, gli Adimari, i Pazzi, tutte nobili casate; e delle popolane
i Canigiani, i Machiavelli, i Rinucci, i Soderini, con altre molte
che nel governo degli Anziani erano venuti in stato. Con essi ebbe
bando Brunetto Latini, che fu poi maestro di Dante. Avealo inviato la
Repubblica ad Alfonso re di Castiglia per chiedergli aiuto contro a’
Ghibellini, e in quel frattempo la parte sua essendo vinta, rimase egli
in Francia, e quivi scrisse il suo Tesoro. Parve dipoi che i Guelfi
avessero mostrato poco animo e fermezza nell’abbandonare la città, che
era forte di mura e di torri e di fossi pieni d’acqua da poterla bene
difendere e tenere.

Nella domenica 16 settembre il conte Giordano, le masnade tedesche e
gli altri soldati ghibellini di Toscana, arricchiti delle prede dei
vinti, fecero ingresso nella città senza contrasto; e subito elessero
Potestà di Firenze pel re Manfredi Guido Novello della famiglia dei
conti Guidi, signori di Poppi in Casentino. Egli a tutti i cittadini
fece giurare fedeltà al Re, e per i patti promessi ai Sanesi fece
disfare cinque castella del contado di Firenze che fronteggiavano
quel di Siena. Alloggiava dove poi fu il Palagio del Potestà; e poichè
dentro era mal sicuro e fuori aveva la forza sua, fece aprire sino alle
mura la via che tuttora ha nome di Ghibellina, per la quale potesse
a ogni caso mettere dentro i suoi fedeli e uscire al bisogno fuori
degli ingombri delle vie. Il conte Giordano con le masnade tedesche
rimase capitano di guerra e vicario generale pel re Manfredi. Tutte le
sostanze dei Guelfi andarono al Comune, e molte loro abitazioni furono
rase dai fondamenti: Firenze era come in balía d’uomini stranieri.
Quando in Roma giunse la novella della sconfitta dei Fiorentini,
acerbo dolore ne provarono il pontefice Alessandro IV e i Cardinali pel
grande abbassamento che ne veniva alla parte della Chiesa. Ma perchè
il cardinale Ottaviano degli Ubaldini ghibellino ne faceva grande
festa, il cardinale Bianco, che era guelfo e aveva fama d’astrologo,
disse parole le quali furono presagio a molti della vittoria e del
ritorno dei Guelfi nella patria loro. Questi frattanto sgombrarono non
solamente Firenze, ma Prato ancora e Pistoia e Volterra e San Miniato
e San Gimignano e molte altre terre di Toscana. Lucca rimase guelfa,
e diede rifugio ai seguaci di quella parte. Quivi stanziando gli esuli
fiorentini e spesso convenendo sotto la loggia innanzi alla chiesa di
San Frediano, un giorno Tegghiaio degli Aldobrandi veduto lo Spedito
che nel consiglio gli aveva detto villania e che allora pativa con gli
altri la povertà e l’esilio: «Vedi (gli disse) a che hai condotto te e
me e gli altri per la tua audacia e superbia.» Quegli rispose: «E voi
perchè ci credevate?» parole abiette e senza pudore.

Intanto i Pisani, i Senesi, gli Aretini, il conte Giordano con
gli altri capi ghibellini di Toscana, ordinarono di fare in Empoli
parlamento per assicurare la vittoria della parte loro e fare taglia,
cioè compartire tra loro i carichi e le spese; ma in questo mentre
lo stesso conte Giordano essendo richiamato in Puglia per mandato di
Manfredi, lasciò vicario generale e capitano di guerra in Toscana il
conte Guido Novello. Prima che egli andasse, adunatosi il parlamento,
tutti i deputati delle città ghibelline e i feudatari vicini a Firenze
opinarono che la città, disfatta in parte e priva delle sue mura, fosse
ridotta a borghi aperti siccome quella il cui popolo era tutto guelfo:
rialzerebbe (dicevano) essa tosto o tardi la parte della Chiesa; alla
salute loro volersi la distruzione di Firenze. Tutti assentivano,
quando uno solo si levò ad oppugnare il comun voto, Farinata degli
Uberti. Sembra che allora nelle pubbliche arringhe dal dicitore
solesse proporsi un motto, sul quale la diceria poi si svolgesse.
Farinata propose due grossi antichi proverbi composti in uno, nel quale
accennava all’autorità sua sopra gli altri, rozzi e impotenti a petto
a lui.[56] Mostrò la follía di quell’atroce proponimento; e se altri
non fosse cui stesse a cuore tale città, egli con la sua spada in mano
finchè avesse vita la difenderebbe: disse, ed accennava uscir dalla
sala. Grande cuore aveva, e ognuno temette nimicarsi tale uomo; il
conte Giordano, prudentemente adoperando, tolse altri modi a contenere
il popolo di Firenze; e così per l’alto animo e per la virtù di
Farinata, la città fu salva: il nome di lui rimase glorioso nei tempi
avvenire.

La possanza della parte ghibellina si dispiegava in Toscana, dove
il conte Guido Novello occupava parecchie castella dei Lucchesi. Il
corso di tali conquiste si arrestava nondimeno davanti a Fucecchio,
che difeso più di trenta giorni dal fiore dei fuorusciti guelfi ivi
raccolto, restava finalmente libero dall’assedio. I Guelfi spedivano
loro ambasciatori in Alemagna alla madre di Corradino legittimo erede
di Corrado, ed il cui trono era tenuto da Manfredi suo zio, acciò loro
affidasse il figlio; ma essa per la tenera età lo negava. Anche in
seguito vedremo la parte abbassata cercarsi appoggio dallo straniero,
intantochè la supremazia degli Imperatori apriva l’adito in Italia ai
Tedeschi, e l’irrequieta gelosia papale ad altri principi stranieri.
Alcuni tentativi guerreschi dei Guelfi per rientrare in Firenze
andavano a vuoto: anzi provocavano maggiori assalti del conte Novello,
che tornato ad oste contro a’ Lucchesi ed ai fuorusciti fiorentini, gli
sconfiggeva. Qui l’ultima volta comparisce nelle storie Farinata degli
Uberti. Questi a battaglia finita cavalcando, si era tolto in groppa
Cece dei Buondelmonti suo prigioniero, quando Piero suo consorto,
soprannominato l’Asino, con vituperosa crudeltà gliel’uccideva addosso,
dandogli d’una mazza in sulla testa.

I Ghibellini avevano occupato alcune castella dei Lucchesi, i quali
bramosi di ricuperare i loro uomini rimasti prigioni in Montaperti
che erano molti e dei migliori della città, fecero al conte Guido
segretamente offerire, restituisse questi con le castella ed essi
caccerebbero tutti i fuorusciti guelfi. La pratica venne copertamente
condotta sì che niuna cosa ne trapelò a quei miseri, cui ad un tratto
la Signoria di Lucca comandava sgombrassero la città e il territorio
dentro tre dì, pena la testa: nè pietà ottennero nè indugio, e le
masnade tedesche avanzavano. Abbandonarono Lucca essi e le famiglie
loro nel 1263, e donne gentili, mogli dei fuorusciti fiorentini,
furono costrette partorire tra le asprezze di quell’appennino che è
tra Lucca e Modena: di qui rifuggivansi miseramente in Bologna. Chiusa
era loro Toscana tutta, dove in poco d’ora non fu terra nè castello
che non tornasse ai Ghibellini. Questa cacciata da Lucca fu bensì
cagione di sorte migliore a parecchi fuorusciti, che riparatisi in
Francia e avvantaggiatisi nei commerci, dipoi tornarono a Firenze:
altri da Bologna passati a Modena e quindi a Reggio in aiuto dei
loro partigiani, quivi onorati ed arricchiti di prede, cominciarono a
formare una di quelle vaganti masnade di cui vedremo l’Italia essere
inondata. Erano più di quattrocento uomini d’arme, tutti a cavallo e
bene in assetto, capitanati da messer Forese degli Adimari, pronti a
soccorrere parte guelfa, alla quale già novelle sorti si preparavano.

La debolezza di papa Alessandro IV aveva giovato a Manfredi per
istabilirsi sul trono di Puglia; ma non tardò ad ascendere la sedia
pontificale Urbano IV francese, il quale si diede a rinnalzare parte
guelfa, continuando i disegni che Innocenzio IV aveva concetti. Fermo
nell’animo di abbattere ad ogni costo Manfredi, offerse nel 1263 la
corona di Napoli a Carlo d’Angiò, fratello al re di Francia Luigi
IX. Urbano moriva poco dipoi; ma Clemente IV, di lui successore e
francese anch’egli, dava effetto al disegno. Così le speranze dei
Guelfi risorsero in tutta Italia: e la famiglia Della Torre in Milano
potentissima si distaccava dai Ghibellini per accostarsi a Carlo;
mentre alcune città vicine, Verona, Brescia, Cremona, Piacenza e
Pavia, rimanevano devote al ghibellinesimo ed a Manfredi. Noi non
racconteremo la breve guerra dei due valorosi combattenti per le belle
napoletane contrade: solo diremo che il saggio re San Luigi, irresoluto
dapprima dell’aiutare o no il fratello in quella impresa di ventura,
fu lieto infine di allontanare dalla Francia quello spirito altiero ed
irrequieto con l’aprirgli lontano un campo alle ambizioni. Manfredi,
che avrebbe potuto difendersi meglio nei luoghi fortificati, prescelse
venire a grande battaglia nel piano della Grandella presso Benevento,
dove tradito da una parte de’ suoi baroni dovette soccombere: mentre
ferveva la mischia, nel rimettersi l’elmo in testa, l’aquila d’argento
che vi stava per cimiero gli era caduta sull’arcione dinanzi; egli
disse ai suoi: «Questo è segno di Dio;» e si gettò nel folto dei
nemici, dove cadde ucciso. Era l’anno 1266.[57]




CAPITOLO VII.

FINALE VITTORIA DEI GUELFI. — COSTITUZIONE DELLE ARTI. — MAGISTRATO DI
PARTE GUELFA. — GOVERNO DELLA CITTÀ DATO AL RE CARLO PER DIECI ANNI.
[AN. 1266-1267.]


Nelle schiere di re Carlo avevano combattuto i fuorusciti di Toscana,
i quali offertisi al Pontefice sin dal principio della guerra e bene
accolti, ebbero da lui l’insegna sua propria, che poi rimase alla
parte guelfa, ed era un’aquila vermiglia la quale calcava un serpente
verde. In Toscana, al primo annunzio di quella grande sconfitta e della
morte del re Manfredi, i Ghibellini ed i Tedeschi perdettero animo;
ed i Guelfi rincuorati si appressarono alla città da ogni parte del
territorio dove erano ai confini, per ordinare nuove cose coi loro
amici di dentro, avendo speranza d’essere aiutati dai partigiani loro
dell’esercito di re Carlo. Allora il popolo di Firenze, col cruccio
nell’animo delle perdite sofferte chi di padre, chi di figliuolo e
chi di fratelli alla battaglia di Montaperti, cominciò a parlare
alto per la città, dolendosi delle spese e carichi disordinati
che pativano dal conte Guido Novello e dagli altri che reggevano
la terra. I quali temendo a quei rumori che si levasse la plebe,
e confidandosi di acquetarla per via d’una certa mezzanità tra le
due parti, in luogo d’un solo Potestà com’era consueto, ne elessero
due, che l’uno ghibellino Lotteringo degli Andalò, e guelfo l’altro
Catalano dei Malavolti, ambedue bolognesi e dell’ordine cavalleresco
de’ frati Gaudenti. Questi cavalieri propriamente erano detti di
Santa Maria; abito loro la veste bianca ed un mantello bigio: gli
obblighi, difendere le vedove e i pupilli, e come pacieri intromettersi
nelle altrui discordie: «ma la grassa e poltronesca vita cui fin da
principio si erano abbandonati, gli aveva fatti notare dai popoli
con quell’appellativo di dispregio. Tuttavia per l’onestà dell’abito
fu creduto allora in Firenze che i due sopra detti, i quali aveano
lodevolmente tenuto il governo di Bologna, guarderebbero bene e
lealmente il Comune da soverchie spese. Pigliarono essi l’ufficio
non senza averne avuta prima licenza dal pontefice Clemente IV, e
forse per espresso comandamento di lui:[58] giunti, ebbero stanza nel
palagio del popolo di faccia a Badia. Ma essi tuttochè d’animo di
parte fossero divisi, sotto la coperta di falsa ipocrisia, parvero
essere in concordia più al guadagno loro proprio che non al bene
della città:[59]» fosse o no vero, Dante gli pose nell’_Inferno_
tra gli ipocriti. Da prima i due Potestà ordinarono trentasei buoni
uomini, fiore della cittadinanza, Guelfi e Ghibellini, popolani e
grandi non sospetti, rimasti in Firenze alla cacciata de’ Guelfi, che
gli dovessero aiutare co’ loro consigli e provvedere alle spese del
Comune: si trova pure che volessero confinare alcuni uomini delle due
parti.[60] Si radunavano i Trentasei ogni dì nella bottega e corte dei
Consoli dell’arte di Calimala in Mercato nuovo. Da quella bottega uscì
ad un tratto e come di per sè la Repubblica di Firenze.

Era il popolo di questa città diviso da lungo tempo in compagnie d’arti
e mestieri, e di presente contava sette arti maggiori e cinque minori.
A ciascheduna i Trentasei diedero consoli o capitudini, e collegi e
gonfaloni con insegne proprie, acciò se nella città alcuno si levasse
in arme, le arti sotto le loro bandiere accorressero popolarmente
alla difesa: pei quali ordini ciascuna arte di per sè armata ebbe suoi
capi e sue insegne e sue passioni e sua possanza, intantochè il popolo
veniva tutto ad essere nelle arti, e queste a pigliare come la Signoria
della città; il che diede forma di poi ad essa ed ai pubblici costumi.
Diremo delle sette arti maggiori i nomi e le insegne: quella dei
Giudici e Notai aveva una grande stella d’oro in campo azzurro; quella
dei Mercatanti di Calimala un’aquila d’oro in campo vermiglio; quella
dei Cambiatori col campo egualmente vermiglio seminato di fiorini
d’oro; quella della Lana con campo simile, ed un montone bianco; quella
dei Medici e Speziali pure col campo dello stesso colore, e dentro la
Nostra Donna col Figlio in collo; quella dei Setaioli e Merciai col
campo bianco ed una porta rossa, pel titolo di Por santa Maria; quella
dei Pellicciai col campo azzurro, le pelli di vaio ed un _agnus
dei_:[61] le cinque minori più tardi furono ordinate.

Ferivano queste novità la parte dei Ghibellini e soprattutti le
grandi famiglie degli Uberti e dei Fifanti, dei Lamberti e degli
Scolari e gli altri che n’erano capi. Pareva loro che i Trentasei
favoreggiassero i guelfi popolani rimasti in Firenze; vedevano dopo
alla battaglia di Benevento ogni mutazione andare contro la parte
loro, e guerra essere di popolo acceso a tôrsi di dosso la signoria
dei grandi. Talchè prestamente il conte Guido Novello mandava per
gente ai vicini collegati, cioè a Pisa a Siena ad Arezzo a Pistoia a
Prato a Volterra a Colle ed a San Gimignano, che stavano allora tutte
con la parte ghibellina: sicchè coi secento Tedeschi che aveva, ben
presto ebbe adunato in Firenze 1500 cavalieri. Ma per dare il soldo
alle schiere tedesche voleva imporre una tassa che parve esorbitante
ai Trentasei: la costoro opposizione aumentò il dispetto dei Ghibellini
che, già sdegnati per il nuovo ordinamento dato al popolo, deliberarono
mettere a rumore la terra, e col favore dei cavalieri tedeschi
disfare l’ufficio dei Trentasei. Primi a levarsi furono i Lamberti,
che armati coi loro masnadieri uscirono fuori delle loro case in
Calimala gridando: «ove sono questi ladroni de’ Trentasei, che noi gli
taglieremo tutti a pezzi.» Sentito ciò questi, che erano a consiglio
nella solita bottega sotto la casa dei Cavalcanti in Mercato nuovo,
escono di parlamento. Nella città è tumulto grande, ognuno serra la
sua bottega, tutti s’armano ed accorrono nella via Larga e da Santa
Trinita. Gianni de’ Soldanieri, uno dei grandi ghibellini, per montare
in istato si fa capo del popolo abbandonando la sua parte; e Dante
registra nell’_Inferno_ il nome suo dov’è la bolgia dei traditori.
Intorno a lui ed a quelli di sua famiglia si ammassano i popolani
armati in gran numero, e fanno serragli appiè della torre dei Girolami.
Al che il conte Guido con tutta la cavalleria e coi grandi ghibellini
in arme e a cavallo movendo dalla piazza di San Giovanni, faceva
schierare i suoi contro a un altro serraglio che era sui calcinacci
delle case de’ Tornaquinci; alcuni Tedeschi saltarono a cavallo
dentro al serraglio stesso. Ma il popolo francamente tenne il fermo,
difendendosi con le balestre e col gittar sassi dalle torri e dalle
case; talchè vedendo il Conte di non poterlo rompere, facea voltare
le insegne e con tutti i suoi tornava sulla piazza di San Giovanni; e
quindi su quella di Sant’Apollinare, dove stavano i due frati Potestà:
era la sua cavalleria tanto numerosa che tenea da porta San Piero a
San Firenze. Ivi giunto, chiese le chiavi delle porte della città per
fuggire; e temendo essere accoppato dai sassi che a lui fossero gettati
dalle case, si pose ai fianchi Uberto de’ Pulci e Cerchio de’ Cerchi,
e dietro a sè Guidingo Savorigi, che erano dei Trentasei e dei maggiori
della terra, perchè gli fossero schermo. I due frati Gaudenti, gridando
dal palagio, cercavano impedire quella fuga; chiamavano a nome Uberto
e Cerchio, rincuorassero il conte Guido, che il popolo si acqueterebbe,
che si troverebbe via di pagare i Tedeschi. Ma fu invano: perciocchè il
Conte oltremodo impaurito non volle udire parola; e avute le chiavi, si
ritraeva difilato egli con tutto il numero de’ suoi cavalieri. Se fosse
stato in campagna aperta, certo che avrebbono i Tedeschi agevolmente
disperse quelle milizie ragunaticcie e oppresso quel popolo inesperto
delle armi: qui invece erano vie strette, ogni casa una fortezza, dove
ciascuno dei cittadini difendeva le cose più care, e a tutti veniva
pronto il soccorso: in questa sorta di battaglie rinviene il popolo
la sua forza. Il Conte in mezzo a universale silenzio, fatto gridare
se i Tedeschi ed i Pisani e gli altri collegati vi erano tutti, e
udito che sì, uscì per una delle porte e s’indirizzò a Prato. Ma quivi
giunto e parendogli di avere mostrato paura, volle il mattino seguente
tornare indietro e ritentare per forza d’armi la sua fortuna. Ma fu
troppo tardi: a tre ore di sole era presso alla porta del ponte alla
Carraia, dimandando gli fosse aperto: il popolo rispose correndo armato
alla difesa della città, la quale aveva buoni bastioni e buoni fossi,
voleri unanimi e risoluti. I cittadini stettero ivi a guardia fino a
sera; e allora il Conte e i Ghibellini, non potendo farsi aprire nè per
minacce nè per promesse, se ne tornarono scornati a Prato, pur beati
se avessero potuto impadronirsi almeno del castello di Capalle, che
assaltarono via facendo per isbizzarrirsi. Dopo quel giorno, per oltre
due secoli Firenze non vidde insegne straniere.

Allora i Fiorentini, tornati liberi e mandati via i due Potestà,
riformarono la terra, e per afforzarsi meglio avendo cercato soccorso
dai popoli amici, ebbero da Orvieto cento cavalieri, messer Ormanno
dei Monaldeschi per Podestà ed un altro gentiluomo per Capitano del
popolo. Richiamavano al tempo stesso non solamente i Guelfi cacciati
sei anni prima dalla città, ma gli stessi Ghibellini di breve fuggiti,
uomini grandi e potenti, dei quali credevano i popolani tuttavia di non
potere far senza, ma si adopravano a riconciliarli tra loro insieme ed
a parte guelfa. Ordinarono pertanto che fosse pace tra le casate insino
allora nemiche; ed a confermare questa pace Buonaccorso degli Adimari
diede per moglie al figlio suo la figlia del conte Guido Novello;
Bindo suo fratello si sposò ad una degli Ubaldini, e Cavalcante dei
Cavalcanti facea sposare suo figlio Guido, poeta insigne, ad una
figlia di Farinata degli Uberti. Altri maritaggi men chiari si fecero,
ma sempre invano, perchè la memoria delle antiche offese poteva più
del recente vincolo, e i popolani tosto pigliarono in sospetto quella
concordia de’ grandi. La pace fu rotta, ed i Guelfi imbaldanziti per le
vittorie di Carlo, inviarono segretamente ambasciatori a quel principe
richiedendolo di gente. Mandava egli il conte Guido di Monforte con
ottocento cavalieri francesi, i quali però al loro giungere in Firenze
il giorno di Pasqua del 1267, non vi trovarono i Ghibellini, che ne
erano usciti la notte precedente senza contrasto, rifugiandosi a Siena
ed a Pisa o nelle proprie loro castella. I Fiorentini allora diedero
la signoria della terra al re Carlo per dieci anni; e mandatagli
per solenni ambasciatori la elezione libera e piena con mero e misto
imperio, l’astuto Re rispose, che de’ Fiorentini voleva il cuore e
la buona volontà senza altra giurisdizione. Ma pure ai preghi del
Comune la prese indi a poco semplicemente, e d’allora in poi mandovvi
annualmente suoi vicari, i quali avessero il reggimento della città,
con l’assistenza di dodici buonuomini cittadini.[62] Era una sorta di
dedizione, ma non portava o non pareva seco portare la servitù, perchè
non era un dare al principe protettore tutto il governo, ma solamente
la sicurezza di sempre andare con quella bandiera, che era di popolo,
ma non si credeva per anche valesse da sè a reggersi e stare in alto:
re Carlo era la spada di parte guelfa, come il Papa n’era l’anima;
cosicchè dunque la suggezione al Papa ed al Re null’altro importava
che una promessa al certo molto volonterosa di tenere quella parte,
e difenderla sotto quei capi che allora il popolo riconosceva: ed a
quell’ombra la libertà cresceva intanto e si consolidava per via di
popolari istituzioni.

Troviamo il Papa bensì pretendere nel reggimento della città più
ingerenza che gli storici a lui non sembrino consentire, ma la
traccia ne rimane in quelle lettere di Clemente IV che dipoi furono
pubblicate.[63] Da queste appare come venissero i frati Gaudenti
per eccitamento del Pontefice: il quale irato co’ Fiorentini, che
a lui sembravano troppo lenti alla cacciata dei Tedeschi e alla
oppressione dei Ghibellini, inviava quivi un cappellano suo, che
intervenisse nel governo, uniformandolo ai disegni che egli aveva
conceputi, con minaccia di censure e di pene temporali a chiunque
osasse contravvenire. Aveva anche nominato nel primo tempo della
emancipazione di proprio moto un Potestà e intendeva designare un
Capitano del popolo, che governassero la città, i quali fossero di
provata fede e in devozione a santa Chiesa. Ma costoro non troviamo
che ottenessero giurisdizione; e pare a me che i Fiorentini molto
bene si schermissero pigliando altrove il Potestà (come fecero quel
d’Orvieto), e poi mettendo, come vedremo, sè stessi in cima alla parte
guelfa per via d’un ordine tutto nuovo, che fu accertarsi con un solo
atto la protezione del Pontefice e porre in salvo nel tempo stesso la
loro propria indipendenza. Questa munivano contro ai Papi, come Pisa
ghibellina sempre fu intesa a mantenerla contro agli Imperatori; e
convien dire che fosse grande la forza allora delle città, le quali,
sebbene divise tra loro, stavano in mezzo come sostegno all’uno o
all’altro dei contendenti e insieme argine ad entrambi: allora i
Papi erano più forti dopo all’eccidio di casa Sveva e per la vacanza
dell’Impero.

Venuto il primo dei vicari mandati dal re Carlo, furono eletti dodici
buoni uomini perchè insieme con lui avessero il reggimento dello Stato,
come anticamente gli Anziani; ai quali aggiunsero un Consiglio segreto
di popolo, che ebbe nome di Consiglio del Capitano detto anche di
Credenza della Massa de’ Guelfi, senza del quale non si facesse alcuna
grande spesa o deliberazione. A questo modo la somma del governo era
nel popolo, perchè agli ufficiali eletti da lui spettava iniziare
e consultare da prima quel che importasse alla Repubblica. Ma ogni
cosa deliberata nei Consigli popolari, doveva essere confermata nel
Consiglio generale dei Trecento e in quello speciale dei Novanta e
delle Capitudini delle sette maggiori Arti e dei dodici Buonuomini
che era convocato dal regio Vicario, questi ultimi essendo i Consigli
del Comune, che dal Popolo si distingueva, perchè era di tutti
indistintamente i cittadini, e ad esso veramente appartenevasi la
sovranità come al popolo il governo: gli chiamarono tutti insieme
i Consigli opportuni; a quelli del popolo spettava dare gli uffici
dei castellani, e tutti gli altri piccoli e grandi.[64] Fecero anche
arbitri che ogni anno avessero a correggere gli statuti e ordinamenti
del Popolo e del Comune. A camarlinghi del Comune furono eletti i frati
della Badia a Settimo e quelli di Ognissanti, ogni semestre a vicenda.
Nata questione tra i Guelfi circa i beni dei Ghibellini ribelli, papa
Clemente IV e re Carlo ordinarono che ne fossero fatte tre parti: la
prima fosse del Comune; la seconda dei Guelfi, per ammenda dei sofferti
danni;[65] la terza per certo tempo fosse a parte guelfa. Alla quale
poi rimasero i detti beni, e se ne fece cassa, e si attendeva sempre
dipoi ad accrescerla, per dare forza a quella parte. Il che udendo il
cardinale Ottaviano degli Ubaldini, disse: Poichè i Guelfi fanno mobile
(vendono cioè i beni confiscati), i Ghibellini non vi ritorneranno mai
più. La predizione si avverava.

I Ghibellini o sospetti Ghibellini, per sentenza del vicario del re
Carlo e del Comune di Firenze, furono parte fatti ribelli e sbanditi,
parte confinati fuori della città e del contado e del distretto o
solamente della città e del contado; alcuni potevano dimorare in
Firenze sinchè il bando non fosse pronunziato contro loro in nome del
vicario del detto Re. Abbiamo il registro di forse tre migliaia di
cittadini condannati per successive provvigioni e riformagioni negli
anni 1268 e 69.[66] E chi legga questo numero faccia misura delle
passioni che agitavano quell’età, se a noi sia dato immaginarle. Molti
fin d’allora abbandonarono non che Firenze l’Italia, dando principio
alla numerosa colonia fiorentina che per esigli o per commerci si
fondava nel mezzodì della Francia. Tra’ primi esuli che si fermarono in
quella provincia, merita essere ricordato un Azzo Arrighetti, dal quale
in Provenza derivava la famiglia poi tanto celebre dei Mirabeau.

Ma soprattutto di gran rilievo fu la creazione di un nuovo magistrato
col nome da prima di Consoli de’ cavalieri, poi di Capitani di
parte guelfa, al quale spettava in ogni cosa la difensione di essa
parte e la custodia dei beni e i provvedimenti da pigliare contro a’
Ghibellini. Per via di quella istituzione Firenze venne a farsi capo
del nome guelfo in Toscana e fuori, dando la mano intorno a sè ad una
grande e possente lega che da Bologna fino a Perugia si distendeva;
spesso mutabile come gli eventi, ma sempre viva negli interessi e
negli affetti di tutto quanto il guelfo popolo, che in questa parte
dell’Italia ebbe la sua principal forza, ed in Firenze la rôcca sua.
Quel magistrato si rinnovava ogni due mesi: v’era un consiglio segreto
composto di quattordici, e il maggior consiglio ne avea sessanta grandi
e popolani, per lo cui scrutinio si eleggevano i capitani di parte e
gli altri ufficiali. Similmente si crearono tre grandi e tre popolani
Priori di parte, i quali soprintendessero alla custodia della moneta,
uno di loro tenesse il suggello, un altro fosse sindaco e accusatore
dei Ghibellini. Radunavansi nella chiesa nuova di Santa Maria sopra
Porta, per lo più comune luogo della città e posto in mezzo a case
guelfe; e tutte loro segrete cose deponevano nella chiesa de’ Servi
di Santa Maria.[67] La parte guelfa aveva in sè tutta la forza del
nuovo Stato, e ad esso era come il principio della vita; per il che
noi vedremo quel magistrato divenire formidabile, siccome quello
che aveva in mano la libertà dei cittadini, i quali poteva mandare
in esiglio o privare degli uffici come sospetti d’inclinazione alla
parte ghibellina. Dal che avvenne che più tardi fosse abbattuto come
tirannico, e infine tutte le antiche ingerenze di quel magistrato
cessarono affatto; il nome però durava infino al passato secolo.

I Fiorentini ed il maliscalco del re Carlo co’ suoi cavalieri francesi
ebbero nuova vittoria sui primi illustri capi dei Ghibellini rifugiati
nel castello di Sant’Ellero, donde avevano ricominciato la guerra.
Essi erano in numero di ottocento, che tutti furono o morti o presi,
e tra essi alcuni degli Uberti, dei Fifanti e di più altre famiglie
ghibelline; colpo fatale alla loro parte. Un giovine degli Uberti,
salito in cima a un campanile, vedendo non potere scampare, per
non venire a mano dei Buondelmonti si precipitò abbasso. Gli altri
prigionieri più ragguardevoli furono condotti a Firenze e messi nella
torre del Palagio. Molte terre di Toscana allora tornarono a parte
guelfa e cacciarono i Ghibellini, talchè Lucca, Pistoia, Volterra,
Prato, San Gimignano e Colle fecero lega coi Fiorentini; e sole
rimasero salde alla parte contraria Pisa e Siena: la forza dei Guelfi
bentosto si distese in Lombardia. In questo tempo il re Carlo fatto dal
Papa vicario imperiale in Toscana, dopo avere con lungo assedio avuto
il castello di Poggibonsi, che si teneva per gli imperiali, venne con
la sua baronia in Firenze, dove fu ricevuto come signore, andandogli
incontro il Carroccio e molti armeggiatori. Gran lusso di vesti
portavano i Francesi nelle città italiane, prese da stupore di tanto
sfoggio e di quell’orpello cortigianesco. Negli otto giorni che passò
in Firenze re Carlo, prima di proseguire la lenta e difficile guerra
contro i castelli, fece cavalieri parecchi gentili uomini fiorentini;
fu onorato con grandi feste, che già s’adornavano del bello delle
arti: queste in Firenze pigliavano sede, insieme con la lingua e con la
libertà.




LIBRO SECONDO.




CAPITOLO I.

GREGORIO X IN FIRENZE. — PACE DEL CARDINALE LATINO. ISTITUZIONE DEL
MAGISTRATO DEI PRIORI. [AN. 1268-1282.]


In quest’anno 1268 la stirpe di quei possenti e molto famosi imperatori
Svevi di Hohenstaufen finiva nel prode giovinetto Corradino, speranza
de’ Ghibellini e da essi chiamato a scendere d’Allemagna; accolto con
regi onori a Pisa, vincitore per brevi istanti nel piano dell’Arno
sotto Laterina di ottocento cavalieri che il re Carlo teneva a guardia
nella Toscana:[68] poi vinto appena che egli ebbe tocchi i confini
del Reame, imprigionato e decollato per comando dello stesso Carlo,
cui non pareva essere ben re finchè in vita rimanesse questo rampollo
di Casa Sveva. Estinta la quale, veniva a termine la grandezza di
quella contesa tra ’l sacerdozio e l’impero, ch’era durata oltre
due secoli: le fazioni guelfa e ghibellina continuavano però sempre,
ma senza intendere ad alto scopo e immiserite e sminuzzate. Noi non
sapremmo essere in Italia equi giudici di Casa Sveva, segno agli odii
contemporanei e a molti postumi desiderii. Firenze a ogni modo, e
certo con essa la miglior parte d’Italia, si rallegrava alla caduta
di quell’infelice giovinetto, il quale veniva straniero a dar mano per
tutta Italia agli stranieri, ai grandi nemici del nome latino, a coloro
che impedivano, quale si fosse, la nuova vita di questo popolo che,
disciolto dalla imperiale soggezione, tornava libero di sè stesso.

Ma la Repubblica fiorentina in questa guerra ebbe poca parte, siccome
quella che era intenta a far vendetta contro a’ Senesi della battaglia
di Montaperti, ognora per lei d’acerba memoria; patirono questi una
totale sconfitta; e Provenzano Salvani, che in Siena era quasi che
principe, fatto prigione, ebbe mozzo il capo. Resisteva Poggibonsi,
nobile castello e molto splendido di edifizi; ma espugnato appena,
mandava il re Carlo comandamento che fosse abbattuto insino a
terra, e gli abitatori scendessero a vivere a modo di borghi giù nel
piano sottoposto. Dipoi l’oste guelfa, avute più altre fortezze dei
Ghibellini, andava sotto le mura di Pisa: e intanto perchè, a tenore
di un accordo coi Senesi, i Ghibellini erano stati cacciati di Siena,
quattro fuorusciti fiorentini, tre degli Uberti ed un Grifone da
Figline, costretti partirsi di quella città, nell’andare in Casentino
furono presi e condotti in Firenze prigionieri. Richiesto il re Carlo
di quel che fare se ne dovesse, mandò al suo Potestà «che siccome
traditori della Corona fossero giudicati.» Tutti furono decapitati,
eccetto il più giovine degli Uberti tratto a morire nella fortezza di
Capua. La mattina quando i due fratelli maggiori Neracozzo e messer
Azzolino andavano al supplizio, il primo chiese all’altro: dove andiamo
noi? Rispose il cavaliere: «a pagare un debito che a noi lasciarono i
nostri padri.[69]»

Nell’anno 1273 papa Gregorio X andando al Concilio di Lione passò
per Firenze in compagnia dei Cardinali e del re Carlo, tornato
allora dall’infelice spedizione in cui perì san Luigi, e di Baldovino
imperatore latino, allora profugo da Costantinopoli. Firenze accolse
a grande onore questi monarchi e la loro numerosa baronia; ed al
Pontefice piacendo il mite soggiorno, ordinò di passarvi l’estate con
la sua Corte. Dolente poi quel buon Pontefice al vedere questa sua cara
città divisa e vedovata di tanti de’ maggiori cittadini, s’adoperava
perchè tornasse in concordia. Fatti pertanto venire sindachi della
parte ghibellina che da sei anni era in esiglio, congregò a’ due di
luglio il popolo fiorentino sul greto d’Arno appiè del ponte Rubaconte,
dove erano stati fatti grandi pergami di legname pei Principi e per
la Signoria. Venutovi il Papa co’ suoi Cardinali ed il re Carlo e
l’imperatore Baldovino con le loro Corti, promulgò il Papa sentenza di
pace sotto pena di scomunica a chi la rompesse, e comandò ai sindachi
di ambedue le parti che si baciassero in bocca. Quindi avuti ostaggi
e mallevadori, fece rendere in mano di Carlo tutte le castella che
restavano ancora ai Ghibellini, e gli ostaggi consegnò pure al re
Carlo, che gli mandò in Maremma sotto la guardia del conte Rosso
dell’Anguillara. Il dì medesimo fondò allato al ponte a Rubaconte la
chiesa di San Gregorio, che facevano edificare i Mozzi mercanti del
Papa e della Chiesa. Questa famiglia in piccolo tempo era venuta in
tanta ricchezza e stato, che potè allora albergare il Pontefice nei
suoi palazzi: ma egli quattro giorni dopo la pace giurata si partiva da
Firenze; il che fu cagione che si tornasse alle discordie. I sindachi
dei Ghibellini che avevano fatto il compromesso, erano rimasti in
Firenze per dare compimento ai trattati; e tornandosene al loro albergo
ebbero avviso che, se tosto non isgombrassero la città, il Maliscalco
del re Carlo a petizione dei grandi guelfi gli farebbe tagliare a
pezzi. O vero o falso che ciò si fosse, i Ghibellini incontanente
essendosi partiti da Firenze, la pace fu rotta: di che il Papa si
turbò forte, e ritiratosi in Mugello molto sdegnato contro al re
Carlo, interdisse la città. Ma poi tornato da Lione e non potendo fare
a meno di passare per Firenze a causa di una grande piena dell’Arno,
all’entrarvi la ribenedisse; e non appena ne fu uscito, la scomunicava
di bel nuovo. La morte lo colse pochi dì poi in Arezzo, dov’ebbe nel
Duomo assai modesto sepolcro che ivi rimane tuttavia.

L’Italia tutta era sconvolta per le contese di parte, ed i Fiorentini
s’ingerivano in quelle di Toscana e di Romagna: Bologna vedeva nelle
sue mura combattimenti interminabili fra emule casate. In Pisa il
conte Ugolino della Gherardesca e i Guelfi erano rimessi per l’opera
massimamente dei Fiorentini. Varia sorte ebbero le città lombarde, le
quali dopo essersi con molta gloria emancipate dal giogo imperiale,
vivevano però sempre nella dipendenza di signorie cittadine e
castellane. Era in Milano possente la casa di quei Della Torre, i quali
sconfitti dal marchese di Monferrato a Cortenuova, dove lasciarono
due di loro morti in battaglia e sei prigioni, andarono in bando, e
insieme con essi la parte guelfa. Allora tornò ivi con quelli di sua
famiglia e con gli altri fuorusciti l’arcivescovo Visconti, il cui
fratello Matteo, fatto capitano del popolo milanese, diede principio
alla grandezza di quella casa, durata poi quasi due secoli. La Romagna,
turbata del pari che le altre provincie italiane dal parteggiare
delle sue città, veniva concessa (o, come dicevano, _privilegiata_) da
Rodolfo di Habsburgo re dei Romani a papa Niccolò III degli Orsini,
che cardinale modesto e pontefice ambizioso accumulava ricchezze
e stati nella famiglia. Contuttociò il re Carlo ebbe a schivo
d’imparentarsi con lui dicendo: «perchè egli abbia calzamento rosso,
suo lignaggio non è degno di mischiarsi col nostro, e la sua signoria
non è retaggio.[70]» Così voltavasi contro al Papa, e aduggiava con
la potenza sua la maestà del pontificato, colui medesimo che dai
papi male era stato chiamato perchè fosse scudo alla Chiesa contro
agl’imperatori; e Niccolò abbassando l’animo alle personali cupidigie,
e per amore della famiglia sua forte sdegnato contro al re Carlo,
privava questi del titolo e ufficio di Vicario imperiale nella Toscana,
e quasi fattosi Ghibellino concedeva ritornasse in questa provincia
un luogotenente dell’Impero. Solevano questi dimorare in San Miniato;
di là contrastando, secondo che avevano sussidio d’armi, alla potenza
sempre crescente delle città e ai governi popolari. Questo faceva o
tollerava papa Niccolò nella Toscana e nella Romagna: privava dipoi
l’Angioino del grado onorifico di senatore della città di Roma, e
serbava contro lui maggiore vendetta preparando a’ danni suoi la
ribellione, che poi non vidde, della Sicilia.

Frattanto i grandi guelfi di Firenze riposati delle guerre di fuori e
ingrassati degli averi tolti ai Ghibellini, cominciavano per invidie
e per superbie a nimicarsi fra loro. La maggior briga ferveva tra
gli Adimari e i Tosinghi e tra’ Donati ed i Pazzi: la città n’era
grandemente travagliata. Quindi i Capitani di Parte ed il Comune
di Firenze inviarono ambasciatori a papa Niccolò III, chiedendo
pacificasse i Guelfi tra loro e che non si cacciassero via l’un
l’altro. Nello stesso tempo anche gli esuli ghibellini mandavano al
Pontefice chiedendogli desse esecuzione alla sentenza di pace fatta da
papa Gregorio X fra essi ed i Guelfi. Questa il Pontefice confermava,
e sulla fine del 1279 ingiunse al cardinale Latino dei Malabranca
suo nipote di sorella, ed allora paciaro in Romagna, di trasferirsi a
Firenze con trecento cavalieri per sedare quelle dissensioni. Costui,
uomo destro, riconciliò co’ Buondelmonti gli Uberti; e perchè dei
primi alcuni si negavano, gli scomunicò, e la città gli sbandì. Con
solennità pari a quella ordinata da Gregorio X, esso Cardinale nei
primi giorni del 1280 convocò il popolo a parlamento nella piazza di
Santa Maria Novella: era dell’Ordine dei Predicatori, e poneva egli
la prima pietra di quella chiesa. Fece che i sindachi delle due parti
nemiche si dessero il consueto bacio: i Ghibellini furono richiamati e
rintegrati nelle loro possessioni, salvo che a circa sessanta dei più
principali fu ordinato, per più sicurtà della terra, che certo tempo
stessero ai confini tra Orvieto e Roma sotto la guardia del Pontefice:
primi descritti tra gli esclusi sono i figliuoli ed i congiunti del
quondam Farinata degli Uberti. E paci singolari furono fatte, dal
che tornò calma per breve tempo nella terra.[71] Ordinò inoltre il
Cardinale che il Potestà e il Capitano del popolo fossero per due anni
eletti dal Papa, e che gli Anziani o Buonomini, in luogo di dodici,
d’allora in poi fossero quattordici, otto Guelfi e sei Ghibellini,
grandi e popolani; ma il numero di questi prevale nei cataloghi che ne
rimangono. Al Papa giovava col riamicare le parti attribuirsi un’alta
mano nelle cose di Toscana; disegno concetto prima da Celestino e
Innocenzio terzi, e ripigliato poi quando nella vacanza dell’Impero il
Papa eleggeva re Carlo d’Angiò vicario imperiale in questa provincia.
Ad abbreviare le gelosie e le impazienze ed i sospetti, massime ora
che nei magistrati sedevano uomini Ghibellini, il Cardinale ordinava
che l’ufficio degli Anziani avesse durata di soli due mesi; il quale
termine si perpetuava pei maggiori uffici nelle successive mutazioni,
perchè il popolo, una volta che ebbe gustato i magistrati brevi, non fu
possibile che se gli lasciasse togliere di mano fino agli estremi della
Repubblica: e nello spesso variare delle istituzioni cittadine rimase
quest’una, pieghevole sempre al dominio delle fazioni ed all’arbitrio
dei potenti.

Dipoi la parte guelfa risentiva dalla percossa del suo capo agitazioni
novelle: si apprestava Carlo a portare guerra in Oriente, e già sognava
maggiori grandezze, quando l’insolenza dei Francesi fece scoppiare una
tempesta per la quale in un giorno venne egli a perdere la Sicilia.
Giovanni da Procida gentiluomo napoletano preparò quella sollevazione,
che indi scoppiava per grande impeto popolare; i Greci ed il Papa erano
partecipi della trama. Il lunedì dopo la Pasqua di Resurrezione del
1282 a ora di vespro ebbe principio in Palermo la carnificina; tutta
la Sicilia fu in ribellione, ed i Francesi da per tutto spenti. Il re
Pietro d’Aragona intanto s’armava per invadere la Sicilia come ultimo
erede della Casa Sveva: Carlo, avuta la trista novella, francescamente
esclamò: «Sire Iddio, dappoi ti è piaciuto di farmi avversa la fortuna,
piacciati almeno che il mio calare sia a petitti passi.[72]» Volgevasi
intanto con grande sforzo alla recuperazione dell’Isola; al quale
effetto, poichè era scaduto il termine della signoria che i Fiorentini
gli aveano data, mandarongli questi cinquanta cavalieri di corredo e
cinquanta donzelli o valletti, gentili uomini delle principali case di
Firenze, perch’egli desse loro il cingolo militare; e con essi altri
cinquecento bene a cavallo ed in arme, capitanati dal conte Guido
da Battifolle dei conti Guidi, ch’era venuto a parte guelfa: i quali
tutti, ricevuti graziosamente dal Re, passarono in Sicilia seco lui, ed
ebbero parte nelle grandi guerre che ivi con varie e fiere sorti furono
combattute.

In questo mezzo era venuto a morte papa Niccolò III, e il Luogotenente
di Rodolfo si era partito dalla Toscana con le sue poche genti, dopo
avere inutilmente tentato con le minaccie e con le armi le città
guelfe. Erano queste rassicurate viemaggiormente per la creazione del
nuovo papa Martino IV, uomo assai ligio come francese al re Angiovino;
intantochè la lontananza di questo Re per i fatti di Sicilia veniva
a togliere d’in sul capo a quelle città un protettore fatto gravoso
perchè non era più necessario. A sostegno della parte ghibellina non
rimaneva altro che Pisa, implicata nelle guerre ad essa infelici contro
a’ Genovesi; e nella Romagna non aveva il conte Guido di Montefeltro
nome ed insegne di ghibellino, se non a fine di occupare quante più
potesse in quella provincia delle città della Chiesa, per quindi
tenerle senza nè papa nè imperatore.

Nelle quali condizioni correndo quell’anno 1282 i Fiorentini, per
la venuta nella Toscana di un altro Luogotenente dell’Impero,[73]
cominciarono a vedere con dispetto la Repubblica governarsi da rettori
d’ambedue le parti. Aveva la pace del cardinal Latino fatto tornare
nella città molte famiglie ch’aveano nome non già potenza, nè forse
animo troppo arrabbiato, di Ghibellini. Ma esclusi erano gli Uberti
e quei da Gangalandi ed i Lamberti e gli Amidei ed i Fifanti e gli
Scolari e i Soldanieri e i Caponsacchi ed i Pazzi di Val d’Arno e i
da Ricasoli del Chianti, e gli altri che vivere più non sapevano nella
patria loro se dominare non la potessero sotto all’ombra dell’Impero.
Il Papa offriva, come vedemmo, ricetto ad essi intorno a Roma sotto
alla guardia e a discrezione sua; ma credo io pochi accettassero:
laonde molti dei confinati vennero tosto fatti ribelli, e ad essi tolta
l’assegnazione (la dicevano salario) spettante loro sopra alle terre
ed agli averi dei quali furono privati al tempo della condannagione.
Degli altri, dicono gli scrittori che riebbero i beni loro; ma Firenze
non ha istorici se non guelfi, e le restituzioni secondo i termini del
trattato dovendo farsi dalle due parti, e i Ghibellini essendo rei di
antichi danni e spoliazioni, il difficile conteggio non è da credere
inclinasse a benefizio dei tornati. Imperocchè nè il Papa stesso voleva
poi che la città fosse altro mai che città guelfa, e tale fu anche
dopo avere ammesso a grazia i più inferiori della parte ghibellina.
Pe’ Guelfi era il vantaggio sempre, sì nel numero degli Anziani, e sì
nelle altre stipulazioni di quel trattato per cui veniva concesso a
pochi stentatamente riporre il piede nella città: era prescritto che
rimanessero altri molti nelle ville, sintanto almeno che il Potestà
e il Capitano non avessero forza bastante di cavalieri e di pedoni da
contenere cotesti uomini, sospetti sempre di non amare lo Stato libero.
Oltre ciò, è fatto che la vacanza dell’Impero e la debolezza dei
successivi imperatori confuse avevano le due parti: più volte i papi
si adoprarono perchè fossero i Ghibellini o i ribelli di altro nome
restituiti nella città; e nel trattato, quando si viene alla formazione
dei Consigli, troviamo essere mentovati i neutri, che nelle guerre
cittadinesche farebbero sempre il maggior numero, se a pigliare cotesto
nome si arrischiassero. Era il contrasto oggimai tutto tra ’l nuovo
popolo e gli antichi nobili: questi cercavano accostarsi ai signori de’
castelli, quale che fosse la parte loro: e intanto che una dei Tosinghi
andava moglie a Maghinardo da Susinana gran condottiero, un Adimari
principale uomo di parte guelfa si era congiunto ad una figlia del capo
stesso dei Ghibellini che era il conte Guido Novello. Coteste erano
ambizioni che dividevano parte guelfa, altri dei nobili procacciando
partecipare co’ mercatanti grossi la popolare dominazione. I grandi
guelfi erano signori, scrive il Compagni che intervenne tuttora
giovine a quei fatti; ed il nome ghibellino svaniva intanto, sicchè
gli avversari loro poterono, senza quasi che apparisse, contraffare ai
patti della pace. Il soprastare montò a questo, che levarono in breve
tempo tutti gli onori e i beneficii ai Ghibellini; infine mutarono,
due anni soli dopo la pace fatta, la forma stessa del reggimento
costituendolo tutto popolare.

I quattordici Buonomini ordinati dal cardinal Latino, otto dei quali
erano Guelfi, come dicemmo, e sei Ghibellini, male si accordavano
tra loro. A racconciare quindi lo Stato ed a stringere il governo
in poche mani e più sicure, fu deliberato d’annullare l’ufficio dei
Quattordici, creando in quella vece altra signoria di durata parimente
bimestrale: ai nuovi magistrati diedero il nome, anche prima usato, di
Priori delle Arti. Così il governo era tutto dato in mano al popolo
trafficante:[74] della quale innovazione furono autori i consoli
dell’Arte di Calimala, dove erano i più savi e possenti cittadini
di Firenze, di maggior seguito, grandi e popolani, che intendevano a
procaccio di mercatanzia e più amavano parte guelfa e di Santa Chiesa.
I primi priori furono tre: Bartolo de’ Bardi di nobile schiatta, per
il sesto d’Oltrarno e per l’arte di Calimala; Rosso Bacherelli, per
il sesto di San Piero Scheraggio e per l’arte de’ Cambiatori; Salvi
del Chiaro Girolami, per quello di San Pancrazio e per l’arte della
Lana. A mezzo giugno entrarono in ufficio per ivi durare fino alla metà
d’agosto, al qual tempo doveano essi dare lo scambio ai nuovi eletti.
Abitavano e mangiavano alle spese del Comune nel luogo stesso dove
si adunavano gli Anziani al tempo del popolo vecchio e i Quattordici
dipoi, cioè nelle case presso Badia: avevano a loro servizio sei
berrovieri o birri e sei messi, per richiedere i cittadini. A questi
Priori e al Capitano del popolo, cui fu aggiunto allora il titolo di
difensore delle Arti, spettava amministrare le grandi e gravi cose del
Comune e raunare i Consigli e fare le provvisioni. Essendo piaciuto
all’universale quell’ufficio nel primo bimestre, quando il secondo fu
venuto ne elessero sei, uno per sesto; ed alle tre delle sette Arti
maggiori ammesse a cotesto magistrato aggiunsero quella dei Medici e
Speziali, quella dei Setaioli e Merciai di Porta santa Maria, e quella
dei Pellicciai e Vaiai. Poi vi aggiunsero le altre maggiori e minori
fino a dodici, e a tanto fu esteso poi alcune volte anco il numero dei
Priori. Tra essi erano dei grandi e dei popolani, ma di buona fama
ed opere, e che fossero artefici o mercadanti: chi a niuna arte si
ascrivesse aveva nome di scioperato, che si trova nelle leggi, e che
in Firenze ora si dice dei fannulloni e scostumati. Così per allora
si ordinava la Repubblica; erano eletti i nuovi Priori da quelli che
uscivano di ufizio, uniti ai Collegi delle dodici Arti, e ad un numero
determinato di Arroti o aggiunti per ciascun sesto: l’elezione si
faceva per isquittinio segreto, e chi aveva più voci era fatto de’
Priori. Ciò avveniva nella chiesa di San Piero Scheraggio, di faccia
alla quale abitava il Capitano del popolo nelle case che furono de’
Tizzoni. E nota qui sempre, che il Capitano veniva eletto dai Consigli
del popolo, siccome era il Potestà dai consigli del Comune. Finalmente,
a somiglianza delle maggiori si ordinavano anche le minori Arti, che
per allora erano cinque; e queste pure ebbero armi e bandiere loro.
Quella dei mercadanti a ritaglio, berrettai e rigattieri, un gonfalone
bianco e vermiglio; quella dei beccai, giallo con entro un capro nero;
i calzolai, a liste bianche e nere; quella dei muratori e falegnami,
il campo vermiglio con entro la sega e l’ascia; e quella dei fabbri e
ferrai, col campo bianco e tanaglie in nero.[75] In breve il numero
delle Arti minori crebbe fino a quattordici; le arti più minute e
di minor conto rimasero sotto alla dipendenza delle ventuna, che
avevano consoli ed insegne loro, e massimamente delle sette chiamate
maggiori, nelle quali era la forza del capitale e gli estesi traffici,
o risiedeva l’autorità delle più nobili professioni. I Senesi, ad
imitazione dei Fiorentini, poco dopo creavano il loro magistrato dei
Nove, bimestrale anch’esso, e uscito dalle arti: Pistoia, Lucca e le
altre città guelfe di Toscana, per le cagioni medesime e ad esempio di
Firenze, anch’esse adottarono somiglianti ordini popolari.

Così erano le Arti venute a pigliarsi nelle mani loro lo Stato, che
essendo tutto divenuto popolare, dava a Firenze un tale carattere
che non ha esempio nelle istorie. L’ingegno svegliato e popolarmente
ingentilito dal senso del bello, i grossi guadagni che molti adescavano
degli stessi grandi a stare a bottega e ad aggirarsi in mezzo alla
plebe; queste cagioni diedero il governo in mano al popolo trafficante.
Fu a questo gran lode avere saputo all’ordinamento di sè stesso trovare
una forma certo variabile e imperfetta, ma che pure ebbe durata più
lunga di quella che altrove si trovi concessa ai governi popolari,
perchè in Firenze i Buonomini, la buona parte conservatrice, per lungo
tempo si contrappose alle ambizioni pubbliche e private. In mezzo a un
popolo sempre armato per la difesa della sovranità che a sè medesimo
arrogava, e benchè mancasse qui un Senato o una qualunque autorità
permanente che in sè mantenesse la scienza politica e le tradizioni di
governo; non però andarono i suffragi in piazza, e sempre le scelte
furono in mano dei collegi e dei magistrati. Ma suoi freni ebbe la
libertà e la Repubblica suo decoro più dai costumi che dalle leggi;
altiero animo pigliava il popolo, e i mestieri s’innalzavano allo
splendore di arti belle, insegnatrici di una eleganza che nulla aveva
di plebeo; il nome romano tenendo qui sempre come un’alta signoria,
con la riverita autorità del Pontificato, e da principio con quella non
bene cancellata dell’Impero.[76]




CAPITOLO II.

SCONFITTA DEI PISANI ALLA MELORIA. — IL CONTE UGOLINO DELLA
GHERARDESCA. — GUERRA CONTRO AI GHIBELLINI D’AREZZO; VITTORIA DI
CAMPALDINO, E BUONO STATO DELLA CITTÀ DI FIRENZE. [AN. 1282-1292.]


I mari di Pisa e di Genova vedevano l’anno 1284 quei feroci
combattimenti onde era abbassata la potenza dei Pisani totalmente
sconfitti da’ Genovesi in una battaglia navale presso lo scoglio della
Meloria; nella quale perderono essi più di quaranta galere e sedici
mila combattenti, cinque mila uccisi ed il resto prigionieri. Firenze
e le altre città guelfe in tal congiuntura viepiù si ristrinsero
contro la misera Pisa ridotta alle angustie estreme. Fermarono esse di
assaltarla per terra, mentre i Genovesi continuerebbero a tempestarla
dal mare; tanto era l’odio già contro quella città rivale e la
cupidigia di soverchiarla pei commerci.

Allora il conte Ugolino della Gherardesca, potentissimo ed ambizioso
tra’ cittadini di Pisa, divisò rompere questa lega e conducendo a
parte guelfa la città sua, occuparne egli la signoria. A lui nuoceva
la mala fama, correndo voce che egli avesse nella battaglia della
Meloria dato il segnale di ritirarsi alle galere da lui comandate, a
fine con ciò di indebolire la patria sua e divenirne più facilmente
signore, contrapponendosi per il fine stesso anche al ritorno dei
prigionieri ch’erano in Genova. Ora costui, per acquistarsi favore
in Firenze, presentò alcuni (come fu detto) dei maggiori cittadini
di grandi fiaschi di vernaccia, nei quali insieme col vino erano
fiorini d’oro. Ottenne così che i Lucchesi ed i Genovesi soli
andassero contro Pisa, della quale il conte Ugolino pigliava lo Stato
con la oppressione degli Anziani che in essa reggevano. Cresciuto
in tirannide, divenne più odioso: inimicossi co’ suoi e con parte
guelfa; cacciò da Pisa Nino Visconti ch’era giudice di Gallura nella
Sardegna, dove i Pisani avevano grande signoria. Fu accusato di avere
fatto per gelosia dello Stato avvelenare il conte Anselmo da Capraia
suo nipote, giovane di grande aspettazione, e di avere a’ Fiorentini
ed a’ Lucchesi voluto tradire alcune castella de’ Pisani. Nel tempo
stesso cercava pure segreti accordi co’ Ghibellini, ma rifiutando poi
di chiamarli ad avere parte nella signoria, fu assalito armata mano
dall’arcivescovo della città, Ruggero degli Ubaldini. Scrive il Villani
che poco innanzi mostrando egli a un Marco Lombardo, uomo di corte che
stava seco, le grandi ricchezze della sua casa, gli domandò se cosa
alcuna vi mancasse; rispose quegli, che una sola: l’ira di Dio, che
sopravverrebbe. Appresso, comunque valorosamente combattesse, il conte
Ugolino della Gherardesca fu chiuso prigione con due figli e due nipoti
nella torre dei Gualandi, di cui le chiavi dopo alcuni mesi nel marzo
dell’anno 1289 furono fatte gettare in Arno; cosicchè quell’infelice,
dopo di avere chiesto invano un sacerdote che lo confessasse, moriva
di fame con i quattro giovinetti: davano a lui perpetuo nome i versi di
Dante.

Essendo morto Carlo d’Angiò primo re di Puglia, ed il successore di
lui Carlo II caduto per grande battaglia navale in prigionia degli
Aragonesi di Sicilia nel 1287, i Ghibellini avevano rialzato gli animi
a speranze nuove e fatto capo in Arezzo. Quivi si era prima formato
sotto parte guelfa un governo popolare, il quale odioso del pari ai
grandi guelfi e ghibellini, da loro insieme fu abbattuto con sanguinoso
rivolgimento; ed il governo venuto in mano dei grandi, bentosto divenne
cosiffattamente ghibellino, che Rodolfo imperatore potè mandare in
Arezzo con poche genti un suo Vicario. Capo di quella parte in Toscana
e nella Romagna e nella Marca era Guglielmo degli Ubertini vescovo
d’Arezzo: ma essendo nata di queste cose grande paura e gelosia nei
Fiorentini,[77] questi chiamarono bentosto a sè le altre città guelfe,
ed assembrarono loro sforzo; in tutto due mila seicento cavalieri e
dodici mila pedoni. Dei cavalieri, ottocento erano di Firenze grandi
e popolani, e trecento pigliati a soldo, e cinquecento della taglia
o lega guelfa; Lucca ne mandò trecento, Siena quattrocento, Pistoia
centocinquanta, Prato, Volterra, San Miniato e San Gimignano cinquanta
ciascuna, Colle trenta: quelli tra’ conti Guidi che erano Guelfi, i
marchesi Malespini, il Giudice di Gallura, i conti Alberti di Mangona,
Maghinardo da Susinana ed altri signori, il rimanente: questo fu il
maggiore esercito che i Fiorentini adunassero dopo il ritorno di parte
guelfa. Si formava in questo modo, secondo abbiamo dalle provvigioni di
quegli anni stessi, ed era modo quale si conveniva a una milizia di cui
le cerne si facevano per le botteghe; com’ivi è detto:[78] descrivevano
per cinquantine gli uomini ch’erano in età dai 15 ai 70 anni, e tra
essi cavavano fuori quelli che andassero con l’esercito; gli altri
restavano come esenti alla custodia della città, pagando le spese ed
il soldo di coloro i quali erano andati in campo. I Ghibellini a quelle
guerre non andavano, ma i cavalli loro doveano imprestare ai Guelfi. Vi
erano poi le cavallate che s’imponevano ai sudditi guelfi e ghibellini,
e si distinguevano dalla cavalleria degli ausiliari e mercenari.[79]
Dipoi Carlo re di Napoli già liberato di prigionia, traversando la
Toscana per andare in Puglia, e soffermatosi in Firenze qualche tempo,
diede alla Repubblica cento de’ suoi cavalieri e un gentiluomo francese
che gli comandasse, col rinnovare ad essa il privilegio di portare in
oste la insegna reale.

Ma prima che tutte si radunassero queste forze, aveva la guerra
continuato già tutto l’anno 1288 con vari successi di correrie;
nelle quali una volta gli Aretini si erano mostrati giù per la valle
dell’Arno fino a San Donato in Collina, tanto che si vedevano da
Firenze i fumi delle case e delle arsioni. Un’altra volta cercando
i Senesi occupare o guastare Lucignano, castello che era disputato
tra essi e gli Aretini, questi incontratigli alla Pieve al Toppo non
lungi da Arezzo, gli misero in fuga con grave disastro. Buonconte
da Montefeltro e Guglielmino de’ Pazzi usciti d’Arezzo furono autori
della sconfitta nella quale periva Rinuccio Farnese capitano di molta
fama in quella età. Dipoi, l’anno susseguente, con maggiore sforzo e
più maturo disegno, la prima mossa dell’esercito fiorentino accennava
contro Arezzo; ma poi ad un tratto, come era convenuto, a’ 2 di giugno,
suonando le campane a martello, s’indirizzò verso Casentino con buona
mano d’ausiliari, andando a porsi sul Monte al Pruno, per ivi attendere
di Bologna altre genti collegate e fare campo grosso: di lì scesero
tosto nel piano di Casentino per guastare le terre del conte Guido
Novello ch’era potestà d’Arezzo.

Il Vescovo e gli altri capitani ghibellini accorsero con tutta l’oste
loro a Bibbiena per impedire il guasto: erano 800 cavalieri e 8 mila
fanti, molto bella milizia ed il fiore dei Ghibellini di Toscana,
della Marca, del ducato di Spoleto e della Romagna; i quali pigliando
i Fiorentini in dileggio, gli proverbiavano dicendo che si lisciavano
come donne e pettinavano le zazzere. Era un sabato mattina, 11 giugno
1289, e già i due eserciti l’uno a fronte dell’altro appiè del monte
di Poppi presso Certomondo nel piano di Campaldino si ordinavano
più maestrevolmente che non fosse mai stato fatto sino allora in
Italia. Amerigo di Narbona, siniscalco del re Carlo, e i capitani dei
Fiorentini disponevano le schiere: scelsero 150 armati alla leggera da
stare in fronte di tutto l’esercito col nome allora di feditori; tra’
quali erano venti cavalieri novelli decorati del cingolo militare in
quella occorrenza: messer Vieri de’ Cerchi uno dei capitani, ancorchè
malato di una gamba, non si ristette perciò dal voler essere di quel
numero, e quando eleggere gli convenne per lo suo sesto, non volendo
alcuno di ciò gravare, elesse con sè i suoi figli e i nipoti. Del che
si ebbe grande onore; e pel suo buono esempio e per vergogna molti
altri nobili cittadini si misero tra’ feditori: uno dei quali era Dante
Alighieri, giovane allora di ventiquattro anni. Veniva poi la schiera
grossa fasciata di pedoni, e dietro tutta la salmeria radunata, che
la munisse e tenesse ferma. Di costa erano due ale di palvesari, di
balestrieri e di pedoni con le lance lunghe; ed i palvesi col campo
bianco e giglio vermiglio attelati dinanzi: allora il Vescovo aretino,
che avea corta vista, vedendo biancheggiare qualcosa, domandò: «quelle
che mura sono?» fugli risposto: «i palvesi dei nemici.» Più indietro,
ai fianchi dell’oste fiorentina, dugento cavalieri e pedoni Lucchesi
e Pistoiesi sotto il comando di Corso Donati, allora potestà di
Pistoia. Messer Barone de’ Mangiadori di San Miniato, franco ed esperto
cavaliere, raunati gli uomini d’arme, disse loro: «Signori, le guerre
di Toscana solevansi vincere per bene assalire e non duravano, e pochi
uomini vi moriano; chè non era in uso l’ucciderli: ora è mutato modo e
vinconsi per istare ben fermi; il perchè io vi consiglio che voi stiate
forti, e lasciateli assalire.[80]»

Gli Aretini dalla loro parte, avendo buoni capitani di guerra,
ordinarono saviamente loro schiere; e anch’essi posero innanzi tutti
i feditori in numero di trecento, fra i quali dodici dei maggiorenti
della terra, che si faceano chiamare i dodici paladini: e dato il nome
ciascuna parte alla sua oste, i Fiorentini _Nerbona Cavaliere_ e gli
Aretini _San Donato Cavaliere_, i feditori degli Aretini si mossero con
grande baldanza a sproni battuti a ferire sopra l’oste de’ Fiorentini.
Gli seguitava tutto l’esercito, salvo il conte Guido Novello, il quale
rimase, quale se ne fosse la cagione, senza mettersi alla battaglia
e poi fuggì alle sue castella. Gli Aretini veniano innanzi con grande
animo e sicurtà; e fu così forte la percossa, che i più dei feditori
de’ Fiorentini furono scavallati, e la schiera grossa rinculava buon
pezzo del campo: ma però non si smagarono nè ruppono, anzi costanti e
forti ricevettero i nemici; e avendo le ali in ordinanza da ciascuna
parte, gli rinchiusono tra quelle e combatterono aspramente. Corso
Donati, che era da banda coi Lucchesi e Pistoiesi, ed avea comandamento
di stare fermo e di non ferire sotto pena della testa, quando vidde
cominciata la battaglia, disse come valente uomo: «se noi perdiamo,
io voglio morire nella battaglia co’ miei cittadini; e se noi
vinciamo, chi vuole venga a noi a Pistoia per la condannagione:[81]» e
francamente mosse sua schiera, e col ferire i nemici di costa fu grande
cagione che fossero rotti. La battaglia fu molto aspra e dura, le
quadrella piovevano, gli Aretini ne avevano poche ed erano feriti per
costa; l’aria coverta di nuvoli, la polvere grandissima. I pedoni degli
Aretini si metteano carpone sotto i ventri dei cavalli con le coltella
in mano e gli sbudellavano; alcuni dei loro feditori trascorsero tanto,
che nel mezzo della schiera furono uccisi molti di ciascuna parte.

Quel giorno fu grande paragone di valore: molti che erano stimati di
grande prodezza si diportarono vilmente, e molti di cui non si parlava
vennero in fama. Dei popolani fiorentini che avevano cavallate, molti
stettero fermi, molti niente seppero se non quando i nemici furono
rotti. Furono rotti gli Aretini non per poca valentia loro, ma per
lo soperchio de’ nemici; i soldati fiorentini gli ammazzavano, i
villani non avevano pietà. I vincitori non corsero ad Arezzo perchè al
Capitano e ai giovani cavalieri bisognosi di riposo parve avere assai
fatto. Più insegne ebbero di loro nemici e molti prigioni, e molti ne
uccisero, che ne fu danno per tutta Toscana. Degli Aretini furono morti
più di millesettecento a cavallo e a piedi e presi più di duemila,
sebbene parecchi dei migliori fossero poi trafugati o per amistà o per
essersi ricomperati con danari. Tra i morti rimasero Guglielmo degli
Ubertini vescovo di Arezzo, grande guerriero, e messer Guglielmino de’
Pazzi di Valdarno co’ suoi nipoti; questi era tenuto il più avvisato
capitano che fosse in Italia: moriva Buonconte[82] figlio del conte
Guido da Montefeltro, e tre degli Uberti e uno degli Abati e più altri
fuorusciti fiorentini. Dei vincitori mancarono tre soli cavalieri;
ma feriti molti più, sì cittadini che stranieri. Narra il Villani che
la novella di questa vittoria giunse in Firenze il giorno medesimo, a
quella medesima ora ch’ella fu, essendone ai Priori venuto il grido, nè
mai si seppe da chi uscisse. Egli medesimo giovinetto era in Palagio e
l’udì, e vidde come all’annunzio tutta la città stesse in sentore: ma
quando giunse chi era stato nella battaglia, fu grande allegrezza; e
poteasi fare con ragione, avendo quella sconfitta fiaccato l’orgoglio
della parte ghibellina in tutta Toscana.[83]

I Fiorentini dopo la vittoria di Campaldino, avuta Bibbiena ed
altri castelli, andarono contro Arezzo; ma era troppo tardi, chè gli
scampati dalla battaglia vi erano dentro; e il governo dell’esercito
fiorentino era venuto alle mani di due Priori delle Arti, male capaci
di quell’ufficio. Diedero il guasto alla contrada, e per la festa di
san Giovanni fecero correre il palio sotto le mura d’Arezzo: atto di
scherno o di possesso in quella età molto consueto, com’era altresì
gettare dentro alle città assediate per dileggio cose vili; ed allora
bruttamente vi manganarono dentro gli asini mitrati, dispetto e
rimproccio all’ucciso vescovo guerriero. Stettero ivi da venti dì; ed
alla fine, dopo assalti male condotti ed infruttuosi, si partirono
per lo migliore, lasciando fornite le tolte castella; ed i Priori
ebbero accusa di essersi ritratti per baratteria. Ad ogni modo però
grandi effetti ebbe quella vittoria, beneficio della città di Firenze;
laonde l’esercito fu ivi accolto a grande festa e trionfo. Tutta la
spesa di questa guerra fu fatta col tesoro del Comune ed ascese a più
di trentasei mila fiorini d’oro; il che fa fede del buono ordinamento
della città e delle molte ricchezze; massimamente chi guardi a tanti
nobili edifizi costrutti in quelli anni più che in altro tempo mai.

Tornato l’esercito, i popolani sospettando che i grandi innalzati dalla
vittoria non gli opprimessero, di nuovo ordinarono più strettamente
le milizie delle Arti: ma queste, intese a guardia della libertà,
poco eran’atte alle imprese grandi, siccome quelle che mal soffrivano
d’allontanarsi dalla città, laddove era la forza loro. Cosicchè,
tranne piccoli fatti contro ad Arezzo e contro Pisa,[84] ebbe Firenze
più anni di pace ogni dì montando, chè ognuno guadagnava d’ogni
mercatanzia, arte o mestiere: avea da trecento cavalieri di corredo, e
molte brigate di cavalieri e donzelli che sera e mattina imbandivano
conviti. Di Lombardia e di tutta Italia traevano quivi buffoni ed
uomini di corte; e non passava per Firenze alcun forestiere che avesse
grado e nome onorato, il quale non fosse da quelle brigate a gara
convitato e da esse accompagnato a cavallo per la città e fuori, come
avesse bisogno. Nel mese di maggio si facevano brigate e compagnie di
gentili giovani; innalzando nelle vie larghe e nelle piazze certi come
padiglioni, che appellavano corti, chiuse di legname, coperte di drappi
e zendadi, per convegno di sollazzi: e per la festa di san Giovanni
si fece sulla contrada di Santa Felicita oltrarno una compagnia di
mille uomini, o più, tutti vestiti di nuovo di robe bianche, guidata
da uno chiamato il Signore dell’amore. Brigate e compagnie di donne
e donzelle con musicali strumenti andavano per la terra ballando con
ordine, inghirlandate di fiori: dandosi tutto il popolo ai giochi, ai
lieti desinari ed alle cene, con giocondo conversare e allegre feste e
graziosi canti.[85]




CAPITOLO III.

GIANO DELLA BELLA. — ORDINI DELLA GIUSTIZIA CONTRO I GRANDI.
ISTITUZIONE DEL GONFALONIERATO. [AN. 1293-1295.]


Lieti giorni erano quelli che il nostro maggiore Cronista si aveva
goduti nell’età sua prima; e quindi credo in lui venisse quella
serenità di giudizi per cui ne sembra non di rado Giovanni Villani
andare più in là di altri storici più solenni. Non fu questo popolo
temprato giammai a’ forti propositi, che sempre hanno in sè qualcosa
di malinconico e di cheto; era una vita che si espandeva seguendo
l’ingegno, più ch’ella non fosse raccolta in sè stessa sotto al dominio
del volere. Firenze aveva poco sofferto al paragone d’altre città; e
lo stato popolare si era qui formato naturalmente, agevolmente, perchè
in sè aveva la propria sua necessità, e perchè insomma il popolo era
qui da più che altrove ed i nobili da meno. Quindi anche troviamo nelle
cose dello Stato valere il consenso più della forza e più della riposta
sapienza dei pochi: guardando ai civili ordinamenti di esso, parrebbe
che fosse come un vivere alla spensierata; ma la Repubblica si reggeva
ed anzi lasciava un’orma profonda, perchè il numero dei _buoni uomini_
qui era grandissimo, svegliati gli ingegni, gli animi per quella
età temperati, allegri gli umori e vôlti al piacere, ma in popolo
artista cercati i piaceri più eletti e gentili; era la giovinezza di
Dante, era l’adolescenza di Giotto. Firenze aveva uomini affaccendati
nei lavori, esperti nei traffici, ammaestrati dal conversare libero
e continuo con gli altri cittadini, esercitati per la frequenza di
viaggi lontani, e ampliata la mente dal molto vedere gli altri uomini
e le cose. Imperocchè avevano allora i commerci pigliato rapidissimo
incremento: Giovanni Villani dimorò assai tempo in Bruggia di Fiandra,
dove i mercanti fiorentini avevano emporio; andavano molti negli scali
di Levante.[86] E allora sorgevano a un tratto quei nobili edifizi
nei quali ha Firenze la sua grandezza; ed allora questo popolo, avendo
formata la nuova sua lingua, godeva l’incanto della giovane parola la
quale usciva a lui dalle labbra, rivelatrice di un’armonia che stava
nell’anima, strumento lucido al pensiero. Non avea Firenze per anche
abusato nè le ricchezze a corruttela, nè la libertà in licenza; le
passioni pubbliche non erano scese a private cupidigie; gustava tuttora
in molta opulenza le care letizie dei semplici costumi, le città e i
popoli fatti liberi a lei guardavano con amore.

Il nome guelfo, come era inteso nella Toscana più che in altra
provincia d’Italia, questo avea fatto, che da principio nobiltà e
popolo nella comunanza d’un affetto nazionale si fossero molto l’uno
all’altro avvicinati e in qualche parte insieme confusi. Non pochi
signori degli abbattuti castelli e cattani spossessati o dalle guerre
civili ruinati, aveano cercato compenso nelle arti per le quali vedeano
montare tante famiglie popolane; molti rimasti ancora in grado, e
andando insieme con la parte vincitrice, s’erano calati alle ambizioni
cittadine, cercandosi un modo prima insolito di potenza. Tra’ due
ordini non pareva la compagnia guasta finchè la guerra continuava
contro a’ Ghibellini; ma questa era vinta, e in quel mezzo l’onda
popolare vie più saliva: quando il governo venne alle mani dei Priori
delle Arti, non parve ai nobili che ne fosse loro lasciata parte da
contentarsene, benchè nel priorato entrassero pure «dei buoni uomini
mercatanti, sebbene fossero dei potenti.» Ma erano guardati con
occhio geloso, ed ogni cosa voltava contro a loro nella città, dove
la prevalente massa dei minori faceva gran siepe attorno ad essi.
Certo che abolire i vassallaggi feudali e fare le leggi usbergo ai
deboli anzi che flagello in mano dei forti, erano cause se altre mai
giustissime e sante: ma gli uomini sogliono fare male anche le buone
cose; per il che i signori turbati o minacciati nelle possessioni loro
del contado, ed oggi angariati dove solevano angariare; e come quelli
ch’avevano l’arme in mano, ed un seguito di loro fedeli e contadini dei
quali aveano forse vantaggiato studiosamente le condizioni; i signori,
dico, anzichè potessero alla lunga fare col popolo buona compagnia,
venivano spesso alle ferite ed agli oltraggi ed agli omicidi,
massimamente nel contado inverso ai piccoli cittadini; ed allegando
quelli che prima erano diritti ed ora violenze, facevano forza nei
beni altrui. Viveano tuttora de’ magnati che aveano veduto il ceto
loro essere ogni cosa avanti al 1250, ed erano sempre in condizioni da
soverchiare quella civile egualità sopra la quale si voleva ora fondare
lo Stato: vi erano Comuni, dei quali il governo era in mano di militi
o nobili.[87] Quindi è che parve cosa giusta fare contr’essi leggi
disuguali e per sè ingiuste, dove le ire servivano di fonte al diritto.
Al che si offriva molto buona l’occasione, perchè i grandi aveano tra
loro brighe e discordie che le maggiori non ebbero mai dopo il ritorno
della parte guelfa. Guerra tra gli Adimari e i Tosinghi, tra i Rossi
e i Tornaquinci, tra i Bardi e i Mozzi, tra i Gherardini e i Manieri,
tra i Cavalcanti e i Buondelmonti, tra Frescobaldi e Frescobaldi, tra
Donati e Donati, ed in molte altre casate: prima le sêtte dei violenti
sè stessi offendono con le proprie mani, e indi periscono per le
altrui.

Correndo l’anno 1293 alcuni uomini dabbene, artigiani e mercatanti di
Firenze, si posero insieme cercando rimedi a quel disordine; e capo di
essi fu un valentuomo, antico e nobile cittadino ricco e possente, di
grande autorità presso i Guelfi, nominato Giano della Bella. Si trovò
egli dei Signori i quali entrarono in ufficio ai 15 di febbraio,[88]
e cogliendo l’opportunità dell’arbitrato ch’era consueto fare per la
correzione delle leggi, formarono quelli statuti contro a’ nobili che
furono chiamati Ordinamenti della giustizia. Per questi erano decretati
gastighi ai grandi che oltraggiassero i popolani, raddoppiando contro
loro le pene comuni; prescrivendo che l’un congiunto fosse tenuto per
l’altro, e che i maleficii si potessero provare per due testimoni di
pubblica fama; pena barbara e dettata dai feroci odii cittadineschi era
il disfare le case.

Gli Ordinamenti della giustizia furono in seguito ampliati, e ne
abbiamo assai redazioni. Lo Statuto Fiorentino comprende tutto intero
l’arsenale delle leggi e ordini contro ai grandi, e noi da esso abbiamo
tolti alcuni punti qui sotto notati, i quali sieno schiarimento a
questa materia.[89] Non potevano i magnati accusare nè testimoniare,
nè stare in giudizio contro a’ popolani senza il consenso dei Priori
(_Statut., Rub._ 43 _et alibi_); ma per contrario non si ammettevano
eccezioni a favor loro contro ai testimoni popolani: non abitare dove
commisero malefizi, nè presso ai ponti centocinquanta braccia (_Rub._
49, 50): non uscire di casa in tempo di rumore, nè altri andare
alle loro case; non assistere accompagnati da masnadieri in arme ai
funerali, monacazioni o nozze fuori della famiglia loro (_Rub._ 46,
47, 48): quando il Gonfaloniere andasse per la città in ufizio, alcun
grande non poteva mostrarsi in quel luogo (_Rub._ 44). La Rubrica
24, sotto il titolo _de causis faciendi magnates_, contiene la forma
del processo e del giudizio spettante ai Priori e ai Collegi delle
Arti, pel quale un uomo o una famiglia popolana erano fatti grandi;
il che faceva cadere sopra essi tutti i divieti dagli ufizi e tutte
le pene di chi fosse nato dentro a quell’ordine. Bastava un solo
testimonio _de visu_ e due di pubblica fama, o solamente quattro di
questi ultimi (_Rub._ 23): un tamburo o cassetta murata era posta
innanzi la casa dell’Esecutore per le denunzie segrete (_Rub._ 96).
Dovevano i grandi dare sicurtà per le offese e pel pagamento delle
multe a cui venissero condannati (_Rub._ 33): ma era proibito ad essi
fare accatto od imprestito per il detto pagamento, con pena anche ai
prestatori (_Rub._ 9 degli _Ordinamenti di giustizia_): i popolani non
denunzianti l’ingiuria sofferta dai grandi pagavano multa (_Statut.,
Rub._ 68); ma era permesso anche ai grandi battere in casa impunemente
i servi loro, e in ciò si stava al gius comune (_Rub._ 69). Minutamente
si provvedeva contro agli acquisti ed occupazioni di beni fatte dai
magnati a pregiudizio dei popolani o delle chiese e dei conventi. In
certi casi erano i grandi fatti sopraggrandi; il che importava, oltre
alla perdita di ogni beneficio o attenuazione ad essi concessa, anche
il divieto di abitare ulteriormente in quel luogo della città o del
contado dove solevano e dove erano per l’addietro le case loro (_Rub._
31). I popolani consorti dei magnati non potevano abitare nello stesso
quartiere in Firenze o nella stessa pievania in contado che i magnati
consorti loro, nè tenerli come tali, nè immischiarsi nelle loro brighe
(_Rub._ 23). I magnati che per favore divenivano popolani, avevano
obbligo di mutare le armi delle famiglie loro (_Rub._ 41).

A ciò queste leggi avessero certa e permanente esecuzione, ordinarono
contemporaneamente che al novero dei sei Priori fosse aggiunto un
Gonfaloniere di giustizia, da rinnovarsi ogni due mesi (cosicchè ogni
anno uno ne avesse ciaschedun sesto della città); a lui consegnando
il Gonfalone del popolo col campo bianco e la croce rossa, con mille
eletti pedoni, pronti a muovere ad ogni suo ordine e richiesta contro
ai grandi: e perchè la prima cosa a lui commessa era disfare le case,
troviamo oltre a’ fanti essere centocinquanta maestri di pietre e di
legname, e cinquanta picconieri armati di buoni picconi e di scuri e
di altri arnesi cosiffatti. Baldo Ruffoli fu il primo in quell’ufficio
di Gonfaloniere, che poi rimase e fu il supremo tra i magistrati della
Repubblica per tutto il tempo ch’essa ebbe vita: i vecchi Signori
con certi aggiunti o _arroti_ elessero i nuovi. Le Arti maggiori e
le minori rappresentate dai loro consoli ebbero Balía, per la quale
procedettero a cosiffatti ordinamenti. I mille pedoni del Gonfaloniere
furono in seguito aumentati fino al doppio, poi a quattromila;
cinquecento erano somministrati dai pivieri suburbani.

Riordinarono a questo effetto nel contado quelle che appellavano Leghe
del popolo, secondo abbiamo più sopra descritto. Si componevano esse
di comunelli e di parrocchie unite tra loro come in piccole federazioni
che s’amministravano da sè, ma governate da un vicario o capitano della
Repubblica, per mezzo del quale imponeva essa all’occorrenza le taglie
in uomini e in danaro.[90] Le aggregazioni erano mutabili, ma ogni
popolo doveva appartenere a una di esse leghe. Le quali avean obbligo
di stare a difesa di parte guelfa cacciando i ribelli e gli sbanditi,
o conducendoli nelle forze del Comune; opporsi a qualunque violenza e
incendi e rapine, facendo osservare contro a’ grandi gli Ordinamenti
della giustizia; venire al soccorso della città e del popolo di Firenze
armati e presti ad ogni chiamata. La Repubblica aveva le gabelle dei
mulini, gualchiere, mercati e pedaggi; insomma, quasi una signoria
feudale sopra le leghe, le quali da sè provvedevano alle interne
spese per via di tasse o penalità liberamente imposte ed amministrate:
eleggevano a questo fine i loro propri Gonfalonieri e Pennonieri ed un
Consiglio pel governo della lega; ma sopra questi era l’alta vigilanza
dei magistrati della Repubblica, la quale obbligava gli eletti ad
accettare gli ufizi e ad amministrarli sinceramente e virilmente.

Nello stesso anno 1293, per fortificare il governo del popolo e
per abbattere sempre più il potere dei grandi, chè spesso la guerra
gli rinvigoriva, i Fiorentini acconsentirono a fare pace co’ Pisani
affievoliti e abbassati dalla fortuna delle armi: i Pisani rimandassero
il conte Guido di Montefeltro riponendo i Guelfi, e avessero in Pisa i
Fiorentini libera franchigia, senza pagare gabella di loro mercatanzie.
A detta pace intervennero i Lucchesi ed i Senesi e tutte le terre della
lega guelfa di Toscana. In questo tempo era tanto il tranquillo stato,
che dì e notte non si chiudevano le porte della città; nè vi avea
gabelle; ma essendovi bisogno di moneta, anzichè porre balzelli, si
vendevano le mura vecchie e i terreni dentro e di fuori ai confinanti.
Ed il Comune rivendicò parecchie sue giurisdizioni sulle terre del
distretto.[91] Così nel cominciamento di questo nuovo Stato si fece
molto di bene al Comune, ed a ciascuno cui per l’addietro fossero
dai potenti state occupate le possessioni, furono restituite. Riebbe
il Comune per questo modo la giurisdizione intera di Poggibonsi, che
si reggeva prima da sè, e di Certaldo e di Gambassi e di Loro e di
altre terre, e molte possessioni state prima occupate dai Conti e
nel Mugello dagli Ubaldini, e in città lo spedale di sant’Eusebio,
nel quale i grandi avevano poste le mani. Il popolo era molto fiero e
caldo dentro e al di fuori, ed in signoria. L’autore di un maleficio
essendosi fuggito in Prato, mandarono i Signori un messo a richiederlo:
e perchè i Pratesi, allegando la libertà loro, negarono darlo, gli
condannarono a pagare lire diecimila e che lo rendessero. Stavano
sempre disubbidienti; ma quando udirono mosse le masnade dei Fiorentini
inverso Prato, diedero i danari e il malfattore.

De’ primi ad essere puniti, secondo le leggi novellamente poste, furono
i Galigai, uno dei quali rissando aveva ucciso in Francia un popolano.
Dino Compagni, istorico di quei fatti e che fu il terzo Gonfaloniere di
giustizia, col gonfalone e le armi andò alle loro case ed a quelle dei
loro congiunti, e le fece disfare secondo le leggi. Questo principio
fu pernicioso ai Gonfalonieri seguenti (così Dino); perchè se le
disfacevano secondo le leggi, il popolo diceva che erano crudeli, e
che erano vili, se non le disfacevano bene affatto: quindi avvenne che
molti sformarono la giustizia per tema del popolo. Uno dei Buondelmonti
avendo commesso un maleficio di morte, gli furono disfatte le case per
modo che dipoi ne fu ristorato. Pochi maleficii si nascondevano, che
dagli avversari non fossero ritrovati; ma la giustizia però, o a dir
meglio le vendette, si facevano disegualmente. I giudici ossia tutta
la turba dei legisti che insieme ai rettori o magistrati forestieri
intervenivano nei giudizi, diversamente corrotti o parteggianti in
vario modo, ingarbugliavano le ragioni, ed era lagnanza che tenessero
sospese lungamente le questioni e ogni ragione si confondesse. Troppo
gran braccio dato ai giudici cresceva il male che era inerente alla
ingiustizia delle leggi, da cui pigliavano scusa i giudici a non
mantenerle. Ma i grandi di questo fortemente si dolevano, ed agli
esecutori di esse dicevano: «un caval corre e dà la coda nel viso
a un popolano; o in una calca uno darà di petto senza malizia ad un
altro, o più fanciulli di piccola età verranno a questione; gli uomini
gli accuseranno; e se battiamo un nostro fante, dobbiamo noi essere
disfatti?» Giano della Bella, uomo di grande animo e tanto ardito che
difendeva quelle cose che altri abbandonava, e parlava quelle che altri
taceva, era tutto contro a’ colpevoli; e tanto era temuto dai rettori,
che non osavano nascondere i maleficii. Allora i grandi cominciarono a
parlare contro a lui, e abbominando le leggi, minacciavano di squartare
i popolani che reggevano. Tali minaccie rapportate furono cagione che
questi sempre più inacerbissero, e per paura e sdegno inasprissero le
leggi; sì che da ciascuna parte l’odio si raddoppiava.

Il magistrato di parte guelfa era la sede e la fortezza dove i grandi
ritenevano tuttora il grado che in altri uffici era loro dinegato;
e per lunghi anni vedremo noi contro agli artefici accesa la guerra
di quel magistrato, rifugio ultimo che rimanesse alla ingerenza dei
magnati. Quelli che ne erano capitani, solevano essere cavalieri; e
contro a questi aveva ordinato Giano, che le famiglie dove fossero
uomini aventi il grado di cavaliere, s’intendessero dei grandi e
fossero inabili ad essere dei Signori, o ad aver luogo nei Collegi:
queste famiglie furono trentatre.[92] Si trova altresì che Giano
volesse togliere ai Capitani di parte guelfa il suggello ed il mobile
o patrimonio della Parte, che era cresciuto in quegli anni, come era
stato l’intendimento della sua prima istituzione: ma ora Giano volea
quei beni recare in comune, non già che fosse egli poco guelfo, ma per
abbassare i grandi che dominavano quell’ufficio. Con essi andavano
uomini potenti, i quali non tutti erano nobili di sangue ma per
altri accidenti chiamati grandi,[93] e molti che aveano co’ magnati
parentela. A questi erano da aggiugnere non pochi uomini di famiglie
nobili per ambizione fatte di popolo, ma cui sarebbe piaciuto meglio
avere grado dalla nobiltà loro, che non sedere nei Consigli come
speziali o lanaioli. Tutti costoro male pativano l’uguaglianza delle
leggi, ed astiavano l’autorità di Giano, e la parte troppo grande
da lui toltasi nello Stato. Toccando quel tasto il quale sapevano
in Firenze essere il più sensitivo, spargevano ch’egli col togliere
forza al magistrato di parte guelfa volesse di cheto dare mano ai
Ghibellini e fargli salire di bel nuovo in signoria: in ogni tempo
questa fu l’arte dei potenti Guelfi, tenere il popolo a sè ubbidiente
con la paura dei Ghibellini; la quale valse allora non poco a sgominare
la parte stessa che era con Giano stata da prima, e per siffatti
sollevamenti a rigonfiare la feccia plebea. Era uno chiamato Pecora,
gran beccaio protetto dai Tosinghi, il quale faceva la sua parte con
falsi modi e nocivi alla Repubblica: tutti l’avevano in odio, persino
gli altri dei beccai, perchè le sue malizie usava senza timore,
minacciava i rettori e gli ufficiali, e profferivasi a malfare con
grande nerbo di uomini armati. Giano, ambizioso di stare contro a ogni
disordine egli solo, bentosto si ebbe tirato addosso molto gran piena
d’inimicizie; i grandi attizzavano le gelosie de’ falsi amici, e le
invidie popolari, e la malizia dei giudici, e le ree opere de’ beccai.
Si congiurarono contro lui; congreghe si facevano in casa dei grandi;
il partito d’uccidere Giano, più volte posto, non ebbe seguito; gli
artifiziosi consigli prevalsero. «Ed io (scrive Dino) gli palesai la
congiura un giorno che io era con molti, e tra essi dei falsi popolani,
per raunarci in Ognissanti, e Giano se n’andava a spasso per l’orto; e
mostraili come lo faceano nemico del popolo e degli artefici, e che il
popolo gli si volgerebbe contro.»

Così accesi erano gli animi, allorchè messer Corso Donati, de’ più
nobili e possenti cittadini di Firenze, ebbe parte in una zuffa nella
quale per alcuni suoi familiari e consorti era stato morto un popolano
ed alcuni altri feriti. Correndo il gennaio del 1295, fu presentata
l’accusa da ambe le parti, ed il processo era venuto innanzi al potestà
Gian di Lucino da Como, cavaliere di gran senno e bontà. Il popolo era
contro a messer Corso e attendeva che il Potestà lo condannasse. Già
il gonfalone della giustizia era stato tratto fuori, quando il Potestà
(dicono) ingannato da un suo giudice, assolvè il Donati e condannò
gli avversari suoi. Il popolo minuto credette che ciò avesse fatto
per danari, e uscendo a corsa dal palagio, gridò ad una voce: muoia
il Potestà! al fuoco, al fuoco! all’armi, all’armi! viva il popolo! Si
armarono allora e trassero a furia al palagio del Potestà con stipa per
ardere la porta. Giano, che era coi Priori, udendo il grido, esclamava:
io voglio andare a campare il Potestà dalle mani del popolo. E monta a
cavallo e si presenta alla moltitudine, esortandola di richiamarsi in
debito modo al Gonfaloniere di giustizia; ma la plebe forsennata gli
rivolta contro le lancie e lo costringe a tornare indietro. Anche i
Priori scendono in piazza col Gonfaloniere per attutare quel furore,
ma invano; chè il popolo invade il palagio, pone a ruba i cavalli e
gli arnesi del Potestà, straccia i processi, pone le mani addosso alla
sua famiglia, ed in quella rabbia commette di mille strane cose. Il
Potestà e la sua moglie, gentildonna di gran bellezza, menata da lui
di Lombardia, spaventati chiamando la morte si erano rifugiati nelle
case de’ Cerchi: messer Corso, che era pure nel palagio, non per anche
terminato, fuggì per i tetti. «Il dì seguente si radunò il Consiglio e
per onore della città fu deliberato, che le cose rubate si rendessero
al Potestà, e che del suo salario fosse pagato: e così fecesi, ed ei
partissi.»

La città rimase in gran disordine: i cittadini buoni biasimarono
quello che era stato fatto, altri ne dava la colpa a Giano cercando
cacciarlo o farlo mal capitare, e diceano: poichè cominciato abbiamo,
osiamo il resto. I grandi e i giudici e notai con molti popolani
grassi, amici e parenti de’ grandi, accordatisi contro lui, fecero
sì che i nuovi Priori loro aderenti formassero inquisizione contro a
Giano e suoi seguaci per aver messo la terra a romore. Ma il popolo
minuto per ciò grandemente conturbato si affollò attorno alla casa di
Giano, profferendosi di esser con lui in arme a difenderlo e correre
e combattere la terra. E già un suo fratello avea tratto in Orto san
Michele un gonfalone dell’arme del popolo; ma Giano vedendosi tradito
ed ingannato da quelli stessi che erano stati con lui a fare il popolo,
e conoscendo che la loro forza unita a quella dei grandi era molto
potente, e che tutti già si erano assembrati in arme attorno al palagio
dei Priori, abborrì dalla guerra civile. I Magalotti suoi parenti,
famiglia che aveva tra gli artefici grande seguito, lo consigliarono
che a cansare quei primi impeti si assentasse alquanti giorni dalla
città. Ed egli, cedendo al malo consiglio, si partì di Firenze il
3 marzo 1295: subito fu sbandito, e condannato negli averi e nella
persona, e la sua casa rubata e mezzo disfatta. Si aggiunse ai suoi
danni anche il papa Bonifazio VIII, come si rileva da un breve assai
violento contro a Giano, fino a bandire la scomunica contro a chiunque
lo favorisse; in essa involvendo tutta la città, nel caso che Giano
vi fosse tornato, e ordinando sotto le censure stesse il bando anche
di un suo fratello e di un nipote. Aveva egli l’anno innanzi avuto
in Pistoia, dov’era andato potestà, gravi dissidii col vescovo, pe’
quali perdette la potesteria; e pochi giorni innanzi l’esiglio da
Firenze, ebbe in Pistoia condanna di ribello egli ed una figlia di lui
maritata. L’istoria non mai si conosce tutta intera; e in questo fatto
noi troviamo Bonifazio sin da’ primi giorni del pontificato avere posto
le mani nelle cose di Firenze, e ordite già quelle intelligenze nella
città che indussero poi mutazioni tanto gravi.[94]

Moriva Giano esule in Francia. «Ciò fu gran danno alla città nostra,
scrive Giovanni Villani, e massimamente al popolo, perchè egli era il
più leale e diritto popolano, e amatore del bene comune, che uomo di
Firenze, e quegli che mettea del suo in comune e non ne traeva. Era
presuntuoso e volea le sue vendette fare, e fecene alcuna contro gli
Abati suoi vicini col braccio del Comune: e forse per gli detti peccati
fu per le medesime leggi, benchè a torto e senza colpa, giudicato.[95]»
Lasciava Giano di sè gran traccia nella Repubblica di Firenze, che
dall’ufficio del Gonfaloniere avrebbe pigliato maggiore forza e
stabilità, se era creato a più lungo tempo. Ma il voto di lui e del
Villani e del Compagni e degli altri buoni popolani, quello di mettere
in comune il governo dello Stato cosicchè ad esso partecipassero le
Arti maggiori e le minori e il popolo grasso e gli artefici minuti,
cotesto voto incontrò pure nuovi e diversi impedimenti. Negli anni
stessi era in Venezia Piero Gradenigo, pel quale mutavasi ivi il
politico reggimento, ma oppostamente a quel di Firenze. Qui ogni cosa
era per il popolo, tutto in Venezia per gli ottimati: parvero allora
le due maggiori tra le città libere d’Italia capitanare le divisioni
e la nazionale debolezza, la quale può dirsi che in quegli anni fosse
decretata.




CAPITOLO IV.

CERCHI E DONATI. — BIANCHI E NERI. [AN. 1295-1300.]


Bandito Giano della Bella, si venne ad accusare gli amici di lui,
i quali furono condannati chi in cinquecento lire e chi in mille.
La città rimase in grande discordia; chè prendendosi in disamina le
azioni di lui, variamente se ne parlava in biasimo e in lode. Intanto
i contrari occupavano gli ufficii: il Pecora beccaio, uomo bilingue,
seguitatore di male, lusinghiero, insomma tristo per ogni verso,
corrompeva il popolo minuto, ordiva congiure, e maliziosamente dava
ad intendere ai nuovi Signori che erano eletti per sua operazione.
Molti altri abbindolava promettendo loro ufficii: grande era del
corpo, ardito e sfacciato e gran ciarlatore, e diceva palesemente
chi erano stati i congiurati contro a Giano. Intanto, per voglia di
mal fare, non per amore di giustizia, pigliava a perseguitare questo
e quello; arringava spesso nei Consigli, e si millantava essere egli
che aveva liberata la città dal tiranno Giano, e che molte notti era
ito di queto con certo suo lanternino a sollecitare i congiurati ed a
conferir con loro in non so quale cantina sotterra. I pessimi cittadini
chiamarono Potestà un messer Monfiorito da Padova, povero gentiluomo,
acciò rendesse ragione come a loro piacesse. Egli e la famiglia
sua palesemente vendevano la giustizia, e non ne schifavano prezzo
piccolo o grande che fosse: ma finalmente cadde in tanto abominio che
i cittadini, non potendolo più soffrire, fecero pigliare lui e due
suoi famigli e metterli alla tortura. Confessò cose che produssero
vitupero e pericolo a molti; e nato disparere se dovesse più lungamente
torturarsi o no, vinse la prima sentenza; e però quel cattivo cantò
nuovamente sulla corda, sicchè nuova infamia ne raccolsero i rettori
e parecchie condanne in danari. Ad onta che i Padovani più volte
mandassero a domandare il Monfiorito, fu cacciato in prigione; e vi
sarebbe vilmente marcito, se certa donna degli Arrigucci che aveva il
marito in prigione con lui, non avesse loro fatto pervenire lime sorde
ed altri ferri, per cui si fuggirono.[96]

I grandi frattanto non si ristavano dal tentare novità in Firenze:
capi erano di quella parte Forese degli Adimari e Vanni de’ Mozzi e
Geri Spini, i quali una volta si appresentarono in arme sopra cavalli
coperti, co’ loro masnadieri e contadini; ma vista la forza del popolo
soperchiare, si ritrassero senza far nulla. Avevano pure chiamato in
Toscana un cavaliere Giovanni di Celona, che dall’Imperatore ebbe carta
e giurisdizione sulle terre che egli guadagnasse. Venne costui per
consentimento, come fu detto, di papa Bonifazio, e andò a posarsi in
Arezzo con cinquecento cavalli; ma poco fece, e per trenta mila fiorini
d’oro che a lui diedero i Fiorentini, si partiva. E questi frattanto,
i quali avevano fatto lega con gli amici guelfi di Toscana, per
afforzarsi da quella parte edificarono nel Valdarno di sopra i castelli
di San Giovanni e di Castel Franco, dove si rifuggissero i vassalli dei
vicini signori e tutti quelli che amavano la parte guelfa ed il viver
libero. In Firenze erano anni prosperi; e allora ebbero cominciamento
il grande tempio di Santa Maria del Fiore e quello di Santa Croce ed
altri, e il Palagio del popolo per abitazione della Signoria. Ma (dice
il Villani) la grassezza partorì superbia e corruzione, per la quale
furono finite le feste e le allegrezze dei Fiorentini, che infino a
quei tempi stavano in molte delizie e morbidezze. Dalla discordia dei
Buondelmonti cogli Amidei, già gran tempo, erano sorte le maledette
parti Guelfa e Ghibellina; ora dalle discordie di due altre famiglie, i
Cerchi e i Donati, sorsero le parti Bianca e Nera: rinnovamento sotto
altro nome delle fazioni medesime. Firenze la quale ogni dì montava
per il numero di genti, chè aveva dentro più di trenta mila cittadini
atti alle armi e più di settanta mila distrettuali in contado,[97]
e buona cavalleria e franco popolo e ricchezze; signoreggiando quasi
tutta Toscana, non paventando nè dell’Impero nè dei propri fuorusciti;
Firenze la quale poteva a tutti gli Stati d’Italia colle sue forze
rispondere; essa medesima colle proprie mani si fece quel male che dal
di fuori non paventava. Era la famiglia dei Cerchi di nuova schiatta,
ma buoni mercatanti e gran ricchi: tenevano molti familiari e cavalli,
sfoggiavano in vesti ed in suppellettili, superbi per grande e numeroso
parentado; ma uomini rozzi e salvatichi, siccome gente venuta di
picciol tempo in grande stato e potere: avevano comprato il palazzo
dei conti Guidi, il quale era presso alle case dei Pazzi e dei Donati
in quel sesto di porta San Piero che si chiamò Sesto degli Scandali,
perchè ivi la vicinanza di molte famiglie possenti era occasione di
gelosie, ogni sesto avendo suoi propri uffiziali e quasi in sè le
passioni di una piccola repubblichetta. I Donati erano gentiluomini
e guerrieri; ma di poca ricchezza e possanza, sebbene capo di quella
famiglia fosse un uomo assai formidabile, Corso, il cui nome stava
in alto fino dalla giornata di Campaldino: talchè per la bizzarra
salvatichezza degli uni e la superba invidia degli altri nacque sdegno
tra le due casate. Tra gli avversari si lanciavano motti pungenti;
e perchè Vieri, capo della famiglia de’ Cerchi e chiaro anch’egli in
Campaldino, era di poca malizia e poco bel parlatore, quando si sapeva
che avesse parlato nelle ragunate de’ suoi, Corso diceva _ha ragghiato
oggi l’asino di Porta:_ e i motti si risapevano, nè mancavano giullari
che gli rapportassero anche l’un cento peggiori del vero.[98]

La divisione ebbe nuova esca dal seme di parte Bianca e Nera, venuto
di Pistoia, dove un legnaggio di nobili e possenti uomini, ch’erano
i maggiori di quella città, poco prima si era diviso in due parti,
l’una detta dei Cancellieri bianchi, l’altra dei Cancellieri neri. I
Fiorentini, per timore che di ciò non sorgesse ribellione a danno dei
Guelfi, s’intromisero tra le due parti, e tolta per sè la signoria
della città, sconsigliatamente mandarono a confino in Firenze questi
e quelli: così gli odii pistoiesi passati a Firenze moltiplicarono la
contaminazione. I Cerchi divennero capi di parte bianca, e i Donati
di parte nera.[99] I cittadini grandi, e popolani e artefici minuti,
viepiù si partirono; gli stessi uomini di chiesa diedero l’anima chi
ad una setta chi all’altra. Quella dei Cerchi era la più numerosa, e
pel grande seguito che avea, pareva che fosse in loro potere la città:
erano ben veduti dagli artefici perchè di buona condizione e molto
serviziati, e per la memoria di Giano della Bella cui avevano aderito:
i Ghibellini gli amavano perchè meno duri nel mantenere le leggi: e
allora si trova che i Cerchi disertando le raunate della parte guelfa,
più si accostarono ai popolani e alla Signoria. Delle maggiori famiglie
avevano seco gli Scali e tutti i Cavalcanti e gli Adimari, parte dei
Mozzi, dei Bardi, dei Nerli, dei Frescobaldi, dei Rossi; i Mannelli, i
Malespini, i Falconieri. Tutti i mezzani stavano con essi, e i migliori
uomini che volevano con Dino Compagni l’egualità e la pace, e i fieri
ingegni di Dante Alighieri e di Guido Cavalcanti per l’ampio concetto
che si avevano formato del viver libero e civile. Cotesti già un poco
infino d’allora si accostavano al ghibellinesimo, perchè i grandi e
possenti Ghibellini essendo iti in bando, rimanevano di quella parte
in Firenze le sole famiglie di minor conto, e con esse molti del
minuto popolo, i quali educati alle antiche clientele in casa dei
grandi, vivevano male sotto alla meno lauta e spesso più dura signoria
dei grossi mercanti. Co’ Donati erano quasi tutti questi, nobiltà
nuova e popolana che già intendeva in sè ristringere signorilmente lo
Stato, unita co’ grandi Guelfi, ed insieme con essi volendo imporsi
al popolo degli artefici. Aveva questa parte le sue maggiori aderenze
fuori, e credito e amicizie co’ signori: la seguitavano in Firenze,
tra gli altri, i Pazzi, i Visdomini, i Buondelmonti, i Tornaquinci, i
Gianfigliazzi, i Brunelleschi, gli Acciaiuoli, e con molta parte delle
casate loro due possenti uomini, Geri degli Spini e Rosso dei Tosinghi
della Tosa, e le più grosse famiglie guelfe. Messer Corso Donati
era cavaliere, gentile di sangue, del corpo bellissimo e grazioso
parlatore, sottile d’ingegno, superbo, cupido, animoso, audacissimo
nelle ambizioni e in quelle smodato; a grandi cose attendeva sempre.
Era congiunto in amicizia co’ signori di fuori, e molti servizi faceva;
radunava intorno a sè masnadieri, e grande seguito aveva: tale era
quell’uomo.[100]

Venute le feste di calen di maggio 1300, le brigate d’ambedue le parti
in arme scorrevano per la città, prendendo sollazzo. I giovani della
famiglia dei Cerchi cavalcavano con altri in numero di più di trenta.
E coi giovani dei Donati erano i Pazzi, gli Spini ed alcuni loro
masnadieri. Si guardavano gli uni dagli altri; ma intantochè stavano
a vedere ballare donne sulla piazza di Santa Trinita, ambedue le parti
cominciarono a provocarsi e a spingere i cavalli l’uno contro l’altro,
tanto che nacque una grande mischia, in cui molti restarono feriti: fu
tagliato il naso ad uno dei Cerchi da un masnadiere dei Donati; quindi
gli odii più crebbero, aspirando ambedue le parti alle vendette.

Molto aderivano i Donati, siccome coloro che si vantavano Guelfi puri,
all’amicizia del Papa, rinfacciando di continuo ai Cerchi ed ai Bianchi
la loro lega co’ Ghibellini. Sedeva allora sulla cattedra pontificale
Bonifazio VIII, uomo d’ingegno grande e di audacia smisurata. A lui
pertanto molti si volsero di concordia, pregandolo che egli per il
bene della città e di parte di Chiesa vi mettesse consiglio: il Papa
mandava per messer Vieri dei Cerchi, sperando, perch’egli era grande
mercatante in Roma, volesse in lui rimettere le differenze; offrendogli
pace onorevole, ed aggrandire lui ed i suoi. Ma Vieri non volle ciò
assentire, dicendo che non aveva guerra con nessuno; e si tornò a
Firenze: il Papa rimase molto sdegnato contro a lui ed ai Bianchi.

Avvenne (prima o poi si fosse) che molti cittadini recatisi per
seppellire una morta alla piazza de’ Frescobaldi, ed essendo usanza
della terra a simili radunate che i cittadini sedessero in basso in
sulle stoie di giunchi, e i cavalieri e dottori in alto in sulle
panche, e dei Cerchi e dei Donati quelli che non erano cavalieri
essendo a sedere in terra gli uni dirimpetto agli altri; uno di loro,
o per racconciarsi i panni o per altra cagione, si levò ritto. Gli
avversari per sospetti si levarono anch’essi, e misero mano alle
spade; stavano per azzuffarsi, ma i presenti s’intramezzarono; e per
allora non fu altro. Ma i Cerchi, e tra essi Guido Cavalcanti, vollero
andare contro alle case dei Donati; dalle quali furono o ributtati,
o per consiglio di buoni uomini trattenuti. Narrammo di Guido essere
egli stato unito in matrimonio con la figlia di Farinata degli Uberti:
giovane ardito, ma sdegnoso e solitario e intento allo studio che a
lui diede gloria; era egli nemico di messer Corso, e più volte avea
deliberato d’offenderlo. Corso, che forte lo temeva perchè lo conosceva
di grande animo, aveva tentato di farlo assassinare mentre andava
in pellegrinaggio a San Iacopo di Gallizia. Perlochè Guido tornato
a Firenze istigò molti giovani, che gli promisero aiutarlo contro a
messer Corso; e un dì essendo a cavallo con alcuni de’ Cerchi, con un
dardo in mano spronò contro lui, credendosi seguitato dai compagni, che
non si mossero. Trascorrendo, lanciò il dardo, ma invano; e inseguito
dai Donati, fu percosso coi sassi anco dalle finestre e ferito in una
mano. Dipoi essendo alcuni dei Cerchi ai loro poderi di Nipozzano in
Val di Sieve, e nel tornare dovendo passare sotto a Remole ch’era
dei Donati, questi co’ loro armati contesero il passo, e vi ebbero
feriti di ambe le parti. Per la qual cosa gli uni e gli altri furono
accusati e condannati a pagare certa moneta, e, in mancamento, a stare
in prigione: erano poveri i Donati, che non potendo pagare andarono in
carcere; poteano i Cerchi, ma non vollero per non essere consumati,
come fare si soleva, con le condanne. Così anch’essi furono chiusi
nelle prigioni; dove un giorno a desinare quattro dei Cerchi, mangiato
un migliaccio, del quale erano stati regalati dal soprastante della
prigione che era ser Neri Abati, morirono: questi, che poi vedremo
pessimo uomo, ne fu incolpato, ed anche si disse ciò avere fatto ad
istigazione di Corso Donati: non si cercò il maleficio perchè provare
non si poteva, ma l’odio più crebbe tra le due parti.

Allora i Capitani di parte guelfa e gli altri Neri, temendo che per
le dette sètte e brighe, parte ghibellina non esaltasse in Firenze;
che sotto titolo di buon reggimento già ne facea il sembiante, e
molti Ghibellini tenuti buoni uomini erano stati cominciati a mettere
in sugli uffici; furono col Papa, col mezzo degli Spini, che erano
banchieri di lui e molto possenti in Roma. Laonde il Papa mandava
legato in Firenze il cardinale Matteo d’Acquasparta; il quale vi
giunse nel mese di giugno dell’anno 1300, e fu ricevuto dai Fiorentini
a grande onore. Ma quando egli chiese balìa di riformare la terra e
di raccomunare gli uffici, quelli della parte bianca che guidavano
la Signoria, per tema di perdere loro stato ed essere ingannati dal
Papa e dal Legato, non vollero ubbidire. Di già la contesa, per quante
altre cause vi si mescolassero e qualsivoglia nome avesse, mostrava
essere tra’ mercanti guelfi e i grandi oppressi co’ loro seguaci,
che in sè riteneano un qualche spirito ghibellino. I primi tentavano
raccogliersi sotto un nuovo ordine di ottimati, e per essi era il
Cardinale; la Signoria stava in mano dei Bianchi, i quali voleano
meno esclusivo il reggimento. Dante Alighieri per nobiltà di sangue
e d’animo mal soffrendo i nuovi possenti, e già inclinato a favorire
la parte oppressa dei Ghibellini, fu tra’ Priori di quel bimestre.
Avvenne che andando la vigilia di san Giovanni le Arti alla chiesa
del Santo ad offrire, secondo l’usanza, precedute dai loro consoli,
questi furono manomessi e battuti da certi grandi, i quali dicevano:
«noi siamo quelli che demmo la sconfitta a Campaldino, e voi ci avete
rimossi dagli uffici e onori della città nostra.» Su di che i rettori
tennero consiglio di più cittadini, e tra questi era Dino Compagni:
deliberarono confinare,[101] della parte dei Donati, Corso e Sinibaldo
suo fratello, Rosso della Tosa e Geri Spini con due dei Pazzi ed altri,
a Castello della Pieve; dei Cerchi tre, ma rimase Vieri in Firenze;
andò con altri di questa parte a Sarzana Guido Cavalcanti. Ma i Donati,
forse perchè vedevano rimasto colui che era capo dei nemici loro, non
si volevano partire; e già i Lucchesi, di coscienza del Cardinale,
venivano in loro aiuto con grande numero di soldati, se non che la
Signoria con le minaccie gli obbligò a fermarsi. Corso ed i Neri furono
costretti andare al confine; ma le intenzioni del Cardinale troppo
essendosi palesate, molti se gli voltarono contro, e uno del popolo
andò colla balestra a saettare un quadrello alla finestra del Vescovo
dove abitava il Cardinale: il dardo si ficcò nell’asse, e quegli
impaurito andò a stare oltrarno in casa de’ Mozzi: i Signori, per un
cotale rimedio, lo fecero presentare di mille trecento fiorini nuovi.
«Io glieli portai in una coppa d’argento (scrive Dino Compagni), e
dissi: Monsignore, non gli disdegnate perchè sieno pochi, perchè senza
i Consigli palesi non si può dare più moneta. Rispose gli avea cari;
molto gli guardò, e non gli volle.» Poi data opera, sebbene invano, a
fine di ridurre a miglior modo la elezione dei Priori, che frattanto
però saviamente facevano armare la città, vedendo essergli contrari
i Bianchi che guidavano la Signoria, partissi lasciando la città
interdetta.

Questa rimase allora tutta in mano dei Bianchi, i Cerchi essendo
stati, non bene sappiamo dopo quanto tempo, rivocati dal confine per
l’infermo luogo di Sarzana: tornò ammalato Guido Cavalcanti, che della
infermità moriva.[102] Corso Donati, rotto il confine, andossene in
Roma o in Anagni, dov’era il Papa; il perchè fu condannato nell’avere e
nella persona. Gli altri dei Neri furono più tardi rimessi in patria:
ma pareva loro troppa male stare; tantochè fu detto, che se Vieri
dei Cerchi avesse avuto quell’animo e quella capacità che non aveva,
poteva forse anche pigliare la signoria per sè; nè mancava chi a ciò lo
esortasse. Laonde i principali dei Neri e i Capitani di parte guelfa e
altri cittadini si radunarono in Santa Trinita, deliberati di rialzare
lo stato loro comunque si fosse; ma conosciuto di non avere forze a
ciò sufficienti, senza niente fare uscirono dalla chiesa. Tra essi
era, benchè non fosse di loro parte ma desideroso di unità e pace,
Dino Compagni, che innanzi si partissero diceva loro: «Signori, perchè
volete voi confondere e disfare una così buona città? Contro a chi
volete pugnare? contro a’ vostri fratelli? Che vittoria avrete? non
altro che pianto.» Uscito anch’egli di Santa Trinita, andò insieme con
altri Priori, facendosi mezzano perchè niuno scompiglio nascesse da
quella raunata. E ciò promisero i Signori; ma quando si seppe che il
conte Guido da Battifolle chiamato dai Neri s’accostava in arme, questi
fu condannato in grave pena; e più che mai scoprendosi gli odii e le
malevolenze d’amendue le parti, ciascuno procurava offendere l’altro.
Frattanto in Pistoia, dove i Fiorentini avevano giurisdizione, per
opera di rettori mandati a tal fine, con lunga offensione e atroce
guerra e miserie grandi era cacciata la parte dei Neri.[103] In Lucca
la casa degli Interminelli co’ loro seguaci, che teneano parte bianca e
s’accostavano co’ ghibellini Pisani, credendo fare così in Lucca come
i Cancellieri bianchi in Pistoia, si levarono, ed ucciso il giudice
Obizzo degli Obizzi, volevano pigliare la terra; ma i Neri, essendo in
maggior forza, gli oppressero e sbandirono, e molte loro possessioni
arsero e disfecero. In Gubbio pure i Ghibellini aveano cacciati i
Guelfi; ma questi, con l’aiuto de’ Perugini rientrati, cacciarono i
Ghibellini dalla città.[104]




CAPITOLO V.

VENUTA IN FIRENZE DI CARLO DI VALOIS. — CACCIATA DEI BIANCHI. — ESILIO
DI DANTE. [AN. 1301-1302.]


«Levatevi o malvagi cittadini, pieni di scandali, e pigliate il ferro
e il fuoco colle vostre mani, e distendete le vostre malizie; palesate
le vostre inique volontà e i pessimi proponimenti: non pensate più;
andate e mettete in ruina le bellezze della vostra città. Spandete il
sangue dei vostri fratelli, spogliatevi della fede e dell’amore; nieghi
l’uno all’altro aiuto e servizio; seminate le vostre menzogne, le quali
empieranno i granai de’ vostri figliuoli. Credete voi che la giustizia
di Dio sia venuta meno? Pur quella del mondo rende uno per uno.
Guardate a’ vostri antichi, se ricevettero merito nelle loro discordie.
Non v’indugiate, miseri; chè più si consuma un dì nella guerra, che
molti anni non si guadagna in pace; e piccola è quella favilla che a
distruzione mena un gran regno.»

Con queste parole Dino Compagni, dà principio al secondo libro della
sua storia, apprestandosi a narrare i tristi fatti che seguitarono
per la venuta in Firenze di Carlo di Valois, che ebbe soprannome di
Carlo senza terra, perchè avendo tutta sua vita cercato un regno, non
l’ebbe mai. Questo principe, fratello di Filippo il Bello di Francia,
era passato in Italia in soccorso del re Carlo II di Napoli alla
guerra di Sicilia, allettato anche dalla speranza che il Papa a lui
avea data di cose maggiori. Ma i seguaci di parte nera tanto avevano
operato presso Bonifazio, mettendo innanzi che la città tornava in mano
dei Ghibellini, gli Spini suoi mercatanti di tante reti lo avevano
avviluppato, che appena il Valois fu disceso in Italia, lo stesso
Pontefice l’aveva pregato venisse in Firenze per essere ivi arbitro
e finitore delle discordie con titolo di paciero. Ma era sospetta
la costui venuta molto ai reggitori di Firenze che seguitavano parte
bianca; il perchè mandarono al Papa tre ambasciatori, uno dei quali
fu Dante Alighieri. Molto in quei mesi poteva in Firenze l’autorità di
tanto ingegno: aveva nei Consigli due volte opinato così da offendere
del pari Bonifazio ed il Valois, negando al primo cento cavalli da
lui chiesti, e al secondo ogni sussidio per la impresa di Sicilia.
Quando si fu al mandare l’ambasciata in Roma, avrebbe egli detto queste
superbe parole: «s’io vo, chi resta? s’io resto, chi va?» Andò con gli
altri;[105] ed appena giunti, il Papa gli ebbe soli in camera, e disse
loro in segreto: «perchè siete voi così ostinati? umiliatevi a me, ed
io vi dico in verità, che io non ho altra intenzione che di vostra
pace: tornate indietro due di voi, ed abbiano la mia benedizione se
procurano che sia ubbidita la mia volontà.» Due si partivano, rimase
Dante. Mentre era Carlo in via, gli si erano appresentati in Bologna
uomini mandati dalle due parti; quelli dei Neri dichiarandosi Guelfi e
fedeli della Casa di Francia; quelli dei Bianchi protestandosi del pari
amici di lui, e facendogli molte profferte: nondimeno egli per allora,
senza passare nè per Pistoia nè per Firenze, tirò diritto a Roma.

Cadeva appunto allora in Firenze la elezione della nuova Signoria;
tra gli eletti era Dino Compagni: ma gli altri pure erano uomini non
sospetti e buoni, nei quali il popolo minuto non meno che i Bianchi
riponevano grande fidanza; ma tuttavia troppo deboli rispetto alle
presenti condizioni della Repubblica, e tali che i Neri si confidavano
guadagnarseli. Accorsi a visitarli, dicevano loro: «Signori, voi
siete buoni, e quali bisognavano a questa nostra città. Voi vedete la
discordia dei cittadini: a voi conviene pacificarli, o la città perirà.
Voi siete quelli che avete la balía. E noi a ciò fare vi profferiamo
l’avere e le persone di buono e leale animo.» Rispondeva loro Dino
per commissione dei suoi colleghi, e diceva: «Cari e fedeli cittadini,
le vostre profferte noi riceviamo volentieri, e cominciare vogliamo a
usarle: e richieggiamovi che voi ci consigliate in tal guisa, che la
nostra città debba posare.» Promisero intanto accomunare gli uffici
tra gli uomini delle due parti. «E così noi perdemmo il primo tempo
(seguita Dino), perocchè non ci ardimmo a chiudere le porte nè a
cessare l’udienza ai cittadini; diemmo loro intendimento di trattare
la pace, quando si conveniva arrotare i ferri.[106]» Più di loro ne
sapeva messer Corso pel suo ingegno e per la domestica educazione
a maggioreggiare. Quei dabbene, usciti dal banco o dal fondaco, non
erano atti a reggere lo Stato in condizioni tanto difficili, tra ’l
furore delle parti, in faccia al Papa ed allo straniero. I Capitani
di parte guelfa, esortati a ciò dai Priori, si diedero di buon animo
a interporsi per la concordia; ma niuno gli ascoltava, anzi in quel
mentre i Neri, che aspettavano la venuta del Valois, fecero deposito
pel soldo di lui e de’ suoi cavalieri di settanta mila fiorini d’oro.

Carlo intanto da Roma si era mosso inverso Toscana, e giunto a Siena,
inviava suoi ambasciatori a Firenze, chiedendo essere quivi ammesso.
I Signori, per essere il caso grande e nulla volendo fare senza il
consentimento de’ loro cittadini, richiesero il Consiglio generale
della parte guelfa, e le Arti divise nei settantadue mestieri, i quali
tutti avevano consoli; e imposero loro, che ciascuno consigliasse
per iscrittura, se alla sua Arte piaceva che messer Carlo di Valois
fosse lasciato venire in Firenze come paciere. Risposero tutti,
si accogliesse come signore di nobile sangue; salvo i Fornai, che
dissero che nè ricevuto nè onorato fosse, perchè venía per distruggere
la città. Gli furono dunque mandati alcuni autorevoli cittadini a
significargli che poteva liberamente venire come paciere, purchè
promettesse per lettere bollate che non intenderebbe con ciò acquistare
giurisdizione sopra i cittadini, non occuperebbe veruno onore della
città nè per titolo d’Impero nè per altra cagione; nè le leggi della
città muterebbe, nè le usanze. Avevano pregato il suo cancelliere
a distorlo dal fare l’entrata il dì d’Ognissanti, perchè il popolo
minuto in tal giorno faceva festa coi vini nuovi; il che poteva dare
cagione d’assai scandali. Gli ambasciatori si presentarono al principe
per avere le suddette lettere bollate; che se non avessero potuto
conseguirle, avevano comando di negargli il passo e la vettovaglia,
quando fosse giunto a Poggibonsi. Ma egli promise tutto, e diede la
lettera: «ed io la vidi, e feci copiare (soggiunge Dino), e tennila
fino alla sua venuta.» E quando fu venuto, io lo domandai, se di sua
volontà era scritta: rispose, sì certamente. E perchè egli camminava
alla volta di Firenze con paurosa esitanza, i Neri per affrettarlo gli
donarono diciassette mila fiorini.

Intanto il nostro dabben Compagni con onesto e santo pensiero radunava
molti buoni cittadini, oltre agli ufficiali della Repubblica, nella
chiesa di San Giovanni, e con paterna effusione di cuore gli esortava
ad onorare la venuta di Carlo di Valois col togliere di mezzo gli
sdegni ed unirsi tutti in un sol volere, come convenivasi ai cittadini
della più nobile città del mondo, ed a giurarsi buona e perfetta pace
sul fonte del loro battesimo. Giuravano toccando i sacri vangeli; ma
quelli stessi che mostravano piangere per tenerezza e baciavano il
libro, furono poi i più ardenti nelle vendette. I Neri cercarono fin
dal principio trarre profitto dalle aderenze dei Bianchi con la parte
ghibellina; il che tirava addosso a questi tutto il pondo di parte
guelfa.

Il primo novembre 1301[107] entrò in Firenze Carlo di Valois seguíto
da ottocento cavalieri francesi, ai quali poi s’aggiunsero altri
quattrocento venuti a pochi per volta di Lucca, di Siena, e di
Perugia e dalla Romagna, cosicchè in tutto erano 1200 all’ubbidienza
sua. Fu ricevuto a grande onore e con armeggiamenti. Smontò a casa i
Frescobaldi, perchè erano oltrarno, dove abitavano i grandi in luogo
più facile a difendere, e segregato dalla frequenza del popolo e
dalle vie strette degli artigiani che egli temeva. Attendeva intanto
co’ suoi cavalieri ad afforzarsi oltrarno; il che diede ai cittadini
tale sospetto che molti s’armarono grandi e popolani, ciascuno a casa
de’ suoi amici, abbarrandosi la città in più luoghi. La Signoria
vecchia aveva eletto quaranta cittadini d’ambedue le parti, che la
consigliassero; ma costoro tutto il giorno non facevan altro che
ingombrare la ringhiera, biasimare i Priori, chiedere eleggessero i
nuovi prima del tempo debito; erano impaccio e non aiuto. Carlo avea
fatto invito di mangiar seco ai Priori, che rifiutarono, dicendo non
essere ciò ad essi lecito per le leggi: e inoltre temevano uscire di
palagio, sospettando un qualche agguato, e per essere la città inquieta
e in grande trepidazione. In mezzo alla quale, ed a richiesta di
Carlo, dai Priori della Repubblica adunati nella chiesa di Santa Maria
Novella, col Potestà e Capitano, col Vescovo e molti dei più spettabili
di Firenze, gli fu data balía di pacificare i Guelfi insieme.[108]
Giurò, e come figlio di re promise conservare la città in pacifico e
buono stato; ma incontanente fece il contrario.

In questo mentre erano tornati da Roma i due ambasciatori con le
parole del Papa; al quale bramavano taluni almeno della Signoria
ubbidire, scrivendo a lui ma segretamente per la paura dei Neri,
mandasse in Firenze per addirizzare la città un messer Gentile da
Montefiore cardinale. Da Roma scriveano che gli ambasciatori erano
d’accordo col Papa; laonde i Neri temendo per quelle pratiche una
qualche mutazione, si ponevano dal canto loro sulle difese. La Signoria
ordinava processione e preghiere a fine di allontanare la tempesta,
che altri avrebbe voluto affrontare. Si provarono a mandar fuori bandi
e leggi rigorose, ma non si ardivano farle eseguire. Intanto quelli di
parte nera andavano dicendo: «noi abbiamo un signore in casa, il Papa
è con noi; gli avversari nostri non sono guerniti nè da guerra nè da
pace; danari non hanno, i soldati non sono pagati.» A questi pensieri
consentiva molta parte del popolo, ansiosa di cogliere quella occasione
a fare una buona cacciata di nobili, e assicurarsi per l’avvenire.
In tale baldanza i Neri prendevano le armi; e primieramente i Medici
potenti popolani, dopo l’ora di vespro assalivano e ferivano a morte
un valoroso uomo di popolo. La moltitudine allora s’armava a piede e
a cavallo; la Signoria comandava che venissero fuori le schiere del
Comune; e queste, sebbene parteggianti in segreto pei Neri, venivano
e spiegavano le loro bandiere; ma non vi era chi confortasse la gente
che si accogliesse al palagio dei Signori, quantunque il gonfalone
della giustizia fosse alle finestre. Solamente quei soldati che
non erano corrotti, con alcuni altri cittadini convenuti più per
curiosità che per zelo, stavano in armi attorno al palagio. I Signori,
non usi a guerra, attendevano a dare udienze; e frattanto cadeva il
giorno. Il Potestà, invece d’andare com’egli doveva in armi alla casa
dei malfattori, lasciava i Priori nelle peste: il popolo era senza
consiglio: lo stesso Capitano nulla faceva. Venuta la notte, la gente
si ritrasse, e ciascuno asserragliò le vie che menavano alle proprie
case.

Manetto Scali, in cui parte bianca poneva grande fidanza perchè era
potente di amici e di seguito, afforzò le sue case con edificii da
lanciar pietre: gli Spini, di parte nera, che avevano il loro grande
palagio incontro al suo, ed eransi gagliardamente premuniti, dissero
agli avversari con finta amistà: «deh! perchè facciamo noi così? noi
siamo pure amici e parenti, e tutti Guelfi: noi non abbiamo altra
intenzione che di levarci dal collo la catena che il popolo ha posto
a voi e a noi. Perdio, dunque siamo uniti tra noi, come dobbiamo
essere.» Egualmente parlarono i Buondelmonti ai Gherardini, i Bardi
ai Mozzi, l’istesso molti altri; sicchè i contrari si ammollarono,
ed i seguaci loro invilirono. I Ghibellini, ciò vedendo, si crederono
traditi da quei medesimi guelfi bianchi nei quali fidavano, e presso
che tutti si ritrassero da parte. I baroni di Carlo intanto stavano
attorno ai Signori, facendo istanza perchè loro dessero la guardia
della città. Ebbero soltanto quella del sesto d’oltrarno, dopochè Carlo
ebbe giurato per mezzo de’ suoi, cancelliere e maresciallo, l’avrebbe
tenuta a petizione della Signoria. Ma questa, smarrita, non sapeva a
qual risoluzione appigliarsi; gli confondevano le novelle varie che
a loro giungevano, ogni rimedio andava a vuoto: chiamarono alle armi
gli uomini del contado; ma essi, devoti al nome guelfo ed al Papa,
spiccavano le insegne dalle aste e gli tradivano.

Mentre i Francesi davanti ai Priori giuravano della loro osservanza
e lealtà, fattosi giorno, si sparge voce che per chiamata di Carlo
stesso, Corso Donati, seguíto da molti amici a cavallo è presso a
Firenze: ed egli infatti giunto a’ sobborghi della città, trovate
chiuse le porte delle vecchie mura, se n’era venuto a porta a Pinti
allora vicina alle sue case; e questa coll’aiuto de’ seguaci suoi
aveva sforzata. Entrato in città, fece testa sulla piazza di San Pier
Maggiore, ed afforzò il campanile della stessa chiesa: dentro alla
quale egli ed i suoi mangiarono ritti. Sbaragliati pochi Bianchi che
s’erano a lui parati dinanzi, trasse a dare il sacco ed a bruciare le
case degli antichi Priori che lo avevano sbandito: corse dipoi alle
carceri del Comune, e apertele a forza, liberò i prigionieri; indi al
palagio del Potestà ed alle stanze dove risiedevano i Priori, i quali
costrinse ad abbandonare il seggio e tornarsene alle case loro. I
Francesi tuttavia non si ristavano dalle solite protestazioni, e che
il principe farebbe la vendetta grande, e per nulla toccherebbe la
Signoria del Comune. Carlo si fece dare in custodia i più ragguardevoli
di ambedue le parti; ma tosto i Neri lasciò andare, e i Bianchi
ritenne prigionieri quella notte senza paglia e senza materasse come
uomini micidiali. Grida sdegnosamente il Compagni: «o buon re Luigi,
che tanto temesti Iddio! ov’è la fede della real Casa di Francia? O
malvagi consiglieri, che avete il sangue di così alta Corona fatto non
soldato ma assassino, senza vergogna![109]» Avevano i Priori (o altri
che fosse) fatto suonare a stormo la campana grossa del loro palagio;
ma invano, perchè la gente sbigottita non trasse fuori: di casa Cerchi
non uscì uomo a cavallo nè a piè armato: due soli degli Adimari co’
loro congiunti vennero al palagio; ma non vedendo altri, retrocessero,
rimanendo la piazza deserta. La sera stessa, alcuno credette vedere
una croce rossa appesa al palagio della Signoria, segno dell’ira
divina. Allora i malfattori e sbanditi ch’erano nella città, inanimati
dal vederla senza difesa nè signoria, mettono a ruba i fondachi e
le botteghe, ardono le case dei loro nemici, feriscono e uccidono i
migliori della parte bianca. Chi temeva gli avversari, si ricoverava, o
nascondeva la roba nelle case degli amici: i Neri potenti estorcevano
danari ai Bianchi; maritavansi le fanciulle a forza. Messer Carlo di
Valois nè sua gente non pose riparo, nè attenne sacramento nè alcuna
delle cose promesse da lui.

Sei giorni durò questo malfare nella città; quindi per altri otto,
masnade armate si spargevano d’intorno, mettendo a sacco e a fuoco le
case, onde molto numero di belle e ricche possessioni furono guaste.
Quando una casa ardea forte, Carlo domandava: «che fuoco è quello?»
eragli risposto, che era una capanna, quando era un ricco palagio: il
contado ardeva d’ogni parte. I Priori invano pregarono per Dio molti
dei popolani potenti che avessero pietà della città loro; i quali
niente ne vollero fare. Vennero ad essi a tempo rotto sostituiti altri
Priori di parte nera, da continuare nell’ufficio insino a’ quindici
di dicembre. Corso Donati, che dal Compagni è detto crudele più di
Catilina, adunò in quel saccheggio molto tesoro a danno dei Cerchi e
loro amici: quando passava per la terra, la plebe gridava: «Viva il
barone!» e pareva la terra sua. Carlo, signore di grande e disordinata
spesa, fece richiedere di danari gli antichi Priori aggiungendo le
minaccie; ma non ne diedero; perchè tanto crebbe il biasimo per la
città, che egli lasciò stare. Fece pigliare un ricco popolano, il quale
lo aveva ricevuto e molto onorato ad un suo bel luogo quando andava
ad uccellare co’ suoi baroni, e gli pose di taglia 4000 fiorini, o lo
manderebbe prigione in Puglia; pure a preghiera di amici lo lasciò
per fiorini ottocento: e per simile modo ritrasse molti danari dai
cittadini. Grandissimi mali fecero i Rossi ed i Tornaquinci; alcuni
dei Bostichi presero a guardare pel prezzo di cento fiorini i beni
di un loro amico ricco popolano, e poichè furono pagati, li posero a
ruba essi stessi: questi Bostichi davano la corda agli uomini in casa
loro, le quali erano in Mercato Nuovo nel mezzo della città, e di
mezzo dì li mettevano al tormento. A molti pupilli fu tolta la roba, a
molte vergini l’onore: molti innocenti, dannati a pagare mille fiorini
sotto pretesto che avessero fatto congiura, erano poi cacciati dalla
città. Molti nascosero in luoghi segreti i loro tesori: non pochi dei
Bianchi, antichi Ghibellini, si accordarono coi Neri per ingegno di
malfare; molti in pochi giorni mutarono lingua. I vecchi Priori furono
svillaneggiati e calunniati, perchè cessero senza combattere; ma la
colpa fu dei Cerchi (questo scrive Dino), i quali per avarizia e per
viltà non fecero difesa o riparo contro i loro nemici:[110] e a chi
ne li riprendeva, rispondeano che temevano le leggi; quando invece se
n’erano stati per non avere a mantenere i fanti.

Infine gli incendi e le ruberie cessarono: il Valois d’accordo con la
Signoria prese a raffrenare alcuni popolani di parte nera. E in quel
mese stesso di novembre giunse di nuovo a Firenze come legato del
Papa il Cardinale di Acquasparta coll’intendimento di pacificare i
cittadini: co’ matrimoni cercò riunire parecchie famiglie; ma volendo
anche rendere comuni gli ufficii alle due parti, ed opponendosi acciò
i Neri spalleggiati dal Valois, se ne partì non meno irato dell’altra
volta. Il giorno di pasqua di Natale Niccolò de’ Cerchi, nell’andare
ad una sua possessione con sei famigli ed un figlio giovinetto che
era in capelli a testa scoperta, passando per la piazza di Santa
Croce nel tempo che un frate vi predicava, s’abbattè in Simone Donati
figlio di Corso e nipote di Niccolò dal lato di madre, che avea seco
alcuni amici a cavallo. Simone allora spinto da infernale pensiero lo
insegue, lo assale, lo rovescia da cavallo e lo uccide segandogli le
vene; perchè messer Niccolò abbandonato da’ suoi, che solo pensano a
scampare il figlio, non s’aspettava ciò dal nipote. Ma non andò questi
senza punizione, perchè l’assalito gli avea menato un colpo mortale in
un fianco, del quale Simone anch’egli spirava la notte seguente nella
chiesa di San Piero. Prima di morire, pentito pregava il padre ed i
suoi si rappacificassero co’ Cerchi. Grande fu il lutto di messer Corso
per la morte di quel giovane: egli era il primo di Firenze per cortesia
e valore, in lui ogni speranza del padre e della casata. Il Valois
intanto era andato in Roma a domandare danari al Papa; ma questi gli
rispose: io ti aveva mandato alle fonti dell’oro; se non ti sei cavato
la sete, tuo danno.

Chi guardi addentro in queste brutture, dirà le fazioni averne avuto la
prima colpa, Carlo ed il Papa l’odiosità, rei sopra ogni altro quelli
che trassero nella patria loro un principe forestiero con la sua corte
e le masnade; dirà il contegno del Valois quale potevasi attendere
da un venturiero, errore grave di Bonifazio in quei fatti essersi
ingerito. Cercava riunire in un sol fascio la parte guelfa; e al più
ambizioso dei pontefici doveva gradire l’idea vagheggiata da molti
suoi predecessori, di farsi arbitro della Toscana: ma infine Bonifazio
VIII, come aveano fatto Gregorio X e Niccolò III, mandò un legato a
fare opera di conciliazione; ed il Cardinale d’Acquasparta, se prima
aveva protetto i Neri, gli avversò poi quando le violenze più atroci
stettero dalla parte loro. Dante accusava il principe francese presente
e complice, quando egli fu bandito; e con le roventi parole ond’egli
macchiò Bonifazio, gli fece peggio che non gli facesse in Anagni più
tardi il fratello di questo Valois. Quali motivi personali avesse
Dante a sì fiero odio contro a Bonifazio, quel che avvenisse mentre
egli rimase in Roma ambasciatore o nella dimora che ivi protrasse
fino al gennaio dell’anno seguente, noi non sappiamo. L’esiglio non
venne a lui dal Papa, ma in quel tempo tra loro due qualcosa d’oscuro
dovette nascere, che da un lato accese in patria contro lui tante ire,
dall’altro gli aveva confitte nel cuore di quelle offese che sono dure
a ricordare, ma vendicarle pareva dolce all’iroso animo del poeta.
In quei giorni venne a luce una congiura, o vera o falsa che fosse,
della parte bianca con un certo barone francese chiamato Pier Ferrante
di Linguadoca[111] per ammazzare Carlo di Valois tornato allora in
Firenze. Laonde questi, radunato la notte un consiglio segreto di pochi
cittadini, trattò con essi di prendere certi creduti colpevoli e fare
loro mozzare il capo. Mandarono subito a cercare due Adimari padre e
figlio e Manetto Scali: ne andarono in traccia nei contorni di Firenze,
forando con ferri anco la paglia dei letti; ma non si trovarono, perchè
del consiglio taluni si erano allontanati a procurare che i nominati
nell’accusa avessero agio allo scampo. Giano de’ Cerchi figlio di
Vieri, sostenuto nel palagio da Carlo per averne danari, ebbe modo
di fuggire: i beni di tutti questi andarono al Comune, dal quale ebbe
Carlo ventiquattromila fiorini d’oro. Continuarono le condanne tutto
il tempo che il Valois dimorò in Firenze, e fu insino ai 4 d’aprile,
essendo allora Potestà messer Cante dei Gabbrielli da Gubbio, uno
di quei cavalieri i quali vennero dietro a Carlo; e si protrassero
le condanne anche poi nei seguenti mesi. Tra’ condannati fu Dante
Alighieri: abbiamo la prima sentenza contro lui e tre altri, data ai
27 gennaio, per la quale era egli dannato a pagare cinquemila fiorini
d’oro ed al confine. Dante era di Roma venuto in Siena, dove lo colse
la prima sentenza; la quale, per non essere egli comparso in giudizio,
fu aggravata con altro bando, che a’ 10 marzo ordinava gli fossero
tolti gli averi, disfatte le case ed egli stesso bruciato vivo qualora
avesse rotto il confine: fu poi compreso in quella condanna generale
che si trova pronunziata il giorno stesso della partenza di Carlo. Per
questa Cante de’ Gabbrielli condannava di nuovo le antiche famiglie
dei grandi ghibellini, e sbandiva e confinava molti dei Cerchi, dei
Cavalcanti e degli Scali, ed alcuni degli Adimari e dei Mozzi, e uomini
d’ogni qualità e grado, in tutto seicento, dei quali i nomi a noi
rimangono.[112] Tra questi era ser Petracco di Parenzo dall’Incisa,
stato cancelliere della Repubblica e notaio delle Riformagioni, cui
nacque in esilio Francesco Petrarca. Da prima richiesti e non comparsi,
ebbero da Cante de’ Gabbrielli condanna, per la quale andarono
stentando la vita per lo mondo chi in qua e chi in là. Furono i beni
loro messi in comune, le case disfatte;[113] e delle pietre di quelle
si trova che fossero edificate le nuove mura della città di Firenze:
non gli salvarono parentele antiche o recenti maritaggi. Dipoi, mentre
andavano i Fiorentini e i Lucchesi contro a Pistoia difesa francamente
da uno degli Uberti, in Firenze per altre carnificine altri erano
sostenuti e torturati e decollati. Il che più volte si ripeteva nel
seguente anno 1303, Folcieri da Calboli essendo in Firenze Potestà, e
potentissimo presso i Neri messer Musciatto Franzesi ricco banchiere
fiorentino, principale uomo presso i re di Francia.[114]




CAPITOLO VI.

PACE TENTATA DAL CARDINALE NICCOLÒ DA PRATO. — INCENDIO IN FIRENZE. —
ASSALTO DEI FUORUSCITI. — MORTE DI CORSO DONATI. [AN. 1303-1308.]


Il governo di Firenze per la cacciata dei Bianchi era venuto alle mani
di quelle famiglie, sia di grossi mercatanti o sia di nobili fatti
popolani, che si appellavano Guelfi neri e si tenevano Guelfi puri.
Capi erano di quella parte i Della Tosa e i Brunelleschi, famiglie di
grandi, e Geri Spini gran mercatante e i Pazzi, diversi verisimilmente
o separati da quei di Valdarno: v’erano di grandi i Buondelmonti,
i Pulci, i Tornaquinci, i Bardi, i Rossi, i Nerli e parte dei
Gianfigliazzi e dei Frescobaldi. Vi erano di quelle famiglie di grossi
mercanti che primeggiarono dipoi sempre nella città e con altre sorte
dal popolo via via formarono la nobiltà nuova, Magalotti, Mancini,
Peruzzi, Antellesi, Baroncelli, Acciaiuoli, Alberti, Strozzi, Ricci,
Albizzi, Rucellai, Altoviti, Aldobrandini, Bordoni, Cambi, Medici,
Giugni ed altri. Corso Donati era con essi e soprastava per alto animo,
per grandi fatti e grande seguito; più ambizioso che partigiano, male
soffriva consorteria, ed era egli uno di quegli uomini che fanno il
male tutt’ad un tratto, ma poi sdegnano le basse arti ed i raggiri
delle fazioni. La schiatta e l’indole e i costumi lo inclinavano verso
i grandi; «pratico e domestico di nobili uomini e famoso per tutta
Italia;[115]» amato era anche dall’intima plebe usata vivere nella
dipendenza dei grandi signori, e che più ha in odio le mezzanità.
Quei nuovi uomini la opprimevano con gli smodati balzelli, e perfino
si diceva che alterassero le farine e molto avessero guadagnato su’
prezzi del grano venuto da fuori per la carestia che fu in quegli
anni; cosicchè il grido era, che si rivedessero le ragioni del Comune.
Corso Donati aveva seco Lottieri vescovo di Firenze, consorto ma
nemico a messer Rosso Della Tosa, che aveva lo Stato; e così la parte
contraria ebbe nome di parte del Vescovo, la quale cercava col mutare
il reggimento, rimettere i Bianchi. Al modo solito era guerra in
molti luoghi della città: furono armate le torri, ed in su quelle del
vescovado stava rizzata una manganella per gittare ai vicini. Corso
andò una volta in arme con molti all’assalto del palagio; durava la
zuffa più giorni. Era il febbraio del 1304, e grave pericolo avrebbe
corso la città se il Comune non avesse mandato per aiuto ai Lucchesi, i
quali subito vennero a Firenze in grande numero popolani e cavalieri.
Fu data loro piena balía, ed essi la esercitarono per sedici giorni,
finchè a certi Fiorentini essendone parso male e grande oltraggio ed
offesa, ciò diede occasione a nuovi ripetii:[116] con tuttociò le cose
quietarono per allora, e fu eletta la Signoria nuova.

Era morto Bonifazio VIII dell’insulto avuto in Anagni per mandato
di Filippo il Bello re di Francia, e del quale era stato orditore
Musciatto Franzesi dal suo castello di Staggia presso Poggibonsi. Il
nuovo papa Benedetto XI con buona intenzione mandò in Firenze paciere
il cardinale Niccolò da Prato dell’ordine de’ Predicatori, uomo a que’
tempi assai rinomato e d’origine ghibellino. Giunse egli nel marzo, ed
ebbe dal popolo balía per un anno con l’autorità di potere costringere
i cittadini alla pace, la quale fu fatta da principio con grande
festa e suonare le campane; ma non però tutti la volevano. Il vero
popolo la desiderava; ma i grassi popolani e i grandi che reggevano
lo Stato, forte temevano il ritorno dei fuorusciti fatti ribelli, dei
quali occupavano le possessioni. Il Cardinale rinnovò l’ordine delle
Compagnie armate del popolo, come erano state a tempo degli Anziani:
rimase quell’ordine e fu maggior forza alla parte popolare. Di più,
egli fece venire quattordici fra i caporali dei fuorusciti bianchi e
ghibellini per trattare con loro d’accordo: venuti, alloggiarono in
casa i Mozzi dove stavano rinchiusi da sbarre per non essere offesi:
i Ghibellini di dentro aveano frattanto levata la testa, e alcuni di
plebe furono visti baciare le armi degli Uberti. I Guelfi erano tra sè
divisi: ma taluni dei principali fecero di nascosto dire ai quattordici
caporali che si partissero, perchè altrimenti avrebbero il grosso
del popolo contro; e quelli sgombrarono. Dopo di che il Cardinale fu
consigliato fare una mossa inverso Pistoia, e rappacificare quella
terra sempre più feroce d’ogni altra nelle parti cittadine. Ma trovò
gli animi troppo duri; e a Prato istessa patria sua i Guazzalotri che
ivi dominavano, istigati dai reggitori di Firenze, se gli voltarono
contro e cacciarono i parenti di lui che sdegnato bandiva la croce
addosso a Prato. Faceva poi da Firenze muovere le armi contr’essa;
ma quella radunata di milizie diede nuovi sospetti, ed egli essendo
minacciato in casa e veggendo fallato lo scopo cui era venuto,
si partiva di Firenze ai 4 giugno, dopo avere dannato i cittadini
all’interdetto.

In mezzo a queste perturbazioni un fatto lugubre aveva lasciato molto
gli animi atterriti. A festeggiare il Cardinale da Prato, che era in
amore dei cittadini quando speravano per suo mezzo d’avere concordia,
si fecero per calendimaggio a gara l’una contrada dell’altra le usate
allegrezze, «come al buon tempo antico.» Infra gli altri, quelli di
Borgo san Frediano pensarono un gioco, ma odioso molto e spaventevole:
mandarono un bando che chiunque volesse sapere novelle dell’altro mondo
dovesse quel dì essere in sul ponte alla Carraia e d’intorno all’Arno:
quivi su barche e navicelli avevano fatta come una figura dell’inferno
con fuochi ed altre sembianze di tormenti, e uomini contraffatti a
demoni orribili a vedere e anime ignude messe a quei martorii con
tempesta di strida grandissime. Era il ponte alla Carraia allora di
legname da pila a pila; talchè per la gente che vi trasse si caricò
tanto, che rovinò in più parti e cadde con quelli che v’erano sopra.
Molti vi annegarono o si guastarono le persone, molti (come per beffa
era ito il bando) andarono morti a sapere novelle dell’altro mondo, con
grande pianto e dolore di tutta la città, che ognuno credette avervi
perduto il figlio o il fratello.[117]

Per le paci fatte dal Cardinale da Prato erano tornati e rimanevano
in Firenze alcuni dei Bianchi; tornarono quelli che professavano
mantenersi Guelfi, il che volea dire stare col popolo delle Arti e non
permettere che i grandi rompessero gli ordini posti contro a loro. Si
trovò pertanto, partito appena il Cardinale, grande in Firenze la possa
dei Cavalcanti, dei Gherardini e dei Cerchi: di questi, Vieri pare non
fosse tornato in Firenze. Andò in Arezzo dopo l’esiglio e pubblicò
avviso, che chiunque avesse ad avere da lui, mandasse là e sarebbe
pagato cortesemente: dicesi che pagò più di 80 mila fiorini.[118]
Ma la fortezza dei ritornati era nelle case dei Cavalcanti presso a
Mercato Nuovo, dove oltre a quelle che abitava la famiglia loro assai
numerosa, molte ne avevano all’intorno; e i quattordici caporali
prima di partirsi aveano fatto consiglio di ridursi in quelle case
dei Cavalcanti e quindi combattere. Ma non furono voluti ricevere,
perch’era tra essi uno degli Uberti con altri spacciati Ghibellini,
ed i Cavalcanti anch’essi odiavano quella parte. Ora dunque di là
cominciava la mischia: non fece alcuna mossa Corso Donati perchè era
infermo di gotta, e per lo sdegno preso contro ai capi della parte
nera. I Medici e i Giugni primi assalirono i Bianchi: ma questi, bene
sostenuta la battaglia, prevalsero tanto co’ loro seguaci, che si
distesero per Mercato Vecchio fino a San Giovanni senza contrasto. Era
cresciuta ad essi la forza dalla città e dal contado; molta gente del
basso popolo gli seguiva, e i Ghibellini per la meglio si accostavano
a loro: di campagna erano venuti quei da Volognano signori di castella,
co’ loro amici; si disse, più di mille fanti. Pareano allora i Neri sul
punto d’essere cacciati, quando ser Neri Abati, priore di San Piero
Scheraggio, quello che noi già vedemmo gridato reo d’avvelenamento,
parente a quel Bocca traditore che avea fatto cadere a terra in Monte
Aperti la bandiera guelfa, per accordo fatto co’ Neri appiccò il fuoco
alle case di altri Abati: era fuoco lavorato, a quel che dissero; ed
in altri luoghi da altri fu appiccato nel tempo stesso. Le fiamme in
poco d’ora da Mercato Vecchio si estesero in Calimala; e con empito e
furia col conforto della tramontana, e per l’alimento che loro porse la
fusione di certe immagini di cera appese alla nostra Donna ch’era nella
loggia di Orto San Michele, in quel giorno distrussero oltre le case
degli Abati quelle dei Caponsacchi, degli Adimari, Toschi, Lamberti,
e moltissime altre; non che le botteghe di drappi di Calimala, tutte
quelle attorno a Mercato Vecchio sino a Mercato Nuovo, e le case dei
Cavalcanti, dei Gherardini, dei Pulci, degli Amidei, degli Amieri.
L’incendio si distese da Vacchereccia per la strada di Por Santa Maria
fino al Ponte Vecchio: giunse fin presso al Palagio della Signoria,
distrusse quello del Capitano e la torre dov’era la campana, che ruinò
con grande fracasso. Il danno di arnesi, tesori e mercatanzie fu senza
misura, perchè in quei luoghi erano quasi tutte le merci e cose care di
Firenze. Inoltre la città fu posta a ruba dagli armati, poichè mentre
le case ardevano si combatteva in più parti. I malandrini pubblicamente
correvano tra le fiamme rapinando ciò che potevano arraffare; nè alcuno
attentavasi a ridomandare il suo, chè ognuno paventava di peggio, e
tutti tremavano. Il Potestà con molti soldati venne in Mercato Nuovo,
ma non fece alcuna difesa, nè prestò aiuto: guardavano il fuoco,
e standosi a cavallo davano impedimento ai pedoni e a chi tentava
soccorrere. In quel giorno, che fu a’ 10 di giugno 1304, si trova
che oltre a 1700 case fossero guaste: erano anguste generalmente,
molte famiglie avendo più case attigue pei figli che via via si
ammogliavano.[119]

Per quell’incendio furono abbassate molto le antiche famiglie le quali
tenevano il primo cerchio, o (come scrivono) il _midollo_ e _torlo_,
della città di Firenze, quasi tutto arso e devastato. Nè credo io per
questo che un pensiero neroniano spingesse con animo deliberato la
nuova gente a disfare il nido dove buon numero degli antichi grandi
avevano stanza; ma certo è che allora ogni signoria di nobili può dirsi
che fosse interamente diradicata, e i nuovi ordini assodati. Dentro
alle città ed in Firenze massimamente erano come due campi nemici:
molto importava la postura dei caseggiati dove le schiatte viveano co’
loro consorti ed attorniate dai loro dipendenti, difese da torri che
si guardavano l’una l’altra così fattamente che la vicinanza spesso
faceva nascere le amicizie come le inimicizie; certi quasi direi punti
strategici atti al difendersi o all’aggredire faceano la forza d’alcune
famiglie. Quegli tra i grandi che vennero ultimi si posero oltrarno; e
possenti pei commerci, e uniti tra loro, vedremo più tardi che guerra
facessero. Ma qui nel centro del primo cerchio erano le case di molti
più vecchi e già scaduti signori, in mezzo a cui stavano alcuni dei più
recenti che si avevano procacciata grandezza col farsi Guelfi. I più di
questi erano divenuti Bianchi; e primi tra essi rimaneano i Gherardini,
grandissimi in contado; e soprattutti i Cavalcanti,[120] perchè oltre
a’ castelli e alle possessioni aveano gran numero di case in Firenze:
quindi è che l’assalto andò contro a loro più direttamente. Aveano
essi da principio voluto correre e metter fuoco alle case dei nemici,
ma la parte loro gli ritenne. Patirono danni maggiori d’ogni altro per
la molta entrata di pigioni che aveano in quel luogo frequentatissimo
di botteghe, e furono con gli altri fatti ribelli dopo al fuoco. Del
popolo molti aveano patito gravissimi danni, ma nulla fu a petto della
gran percossa ch’ebbero i nobili; i quali divisi tra loro, non che
provarsi in quel disfacimento a rompere gli ordini della giustizia,
ciascuna parte s’abbracciò col popolo per mantenersi quanto oramai
fosse possibile in istato. E qui, anticipando di poco i tempi, diremo
altre ruine dei Cavalcanti; i quali essendosi afforzati in certi loro
castelli di Val di Greve e di Val di Pesa (che uno, il più forte, avea
nome delle Stinche), il popolo uscito gli assaltò e disfece; e perchè
i prigionieri menati in Firenze furono chiusi dentro ad un carcere
di nuovo fabbricato, questo pigliò nome di carcere delle _Stinche_;
nome che durava fino ai giorni nostri. Feroci tempi, nei quali vivere
più non sapevano in città divisa altro che vinti nella oppressione, o
vincitori con prepotenza; quindi la parte troppo sovente stava in luogo
della patria, che pure amandola disfacevano a solo fine di possederla,
o costretti erano di abbandonarla.

Fin qui esponemmo le sorti dei Bianchi tornati in Firenze perchè
volevano rimanere Guelfi: rifacendoci ora un poco indietro, diremo
degli altri. Dopo l’esilio i fuorusciti, avuto in Siena dubbioso
favore, s’erano la maggior parte raccolti in Arezzo, città ghibellina
e che aveva per Potestà un uomo molto possente e riputato nella
sua parte, Uguccione della Faggiola, signorotto d’uno tra’ castelli
frequenti allora nei più alti gioghi dell’Appennino. Quivi dimorarono
oltre ad un anno i fuorusciti, e sotto l’ombra di Uguccione essendosi
data forma di governo regolare, elessero loro capitano Alessandro da
Romena dei conti Guidi, e intorno a lui dodici consiglieri, uno dei
quali fu Dante. Ma si era Uguccione in quel tempo rappacificato col
papa Bonifazio VIII; laonde i Bianchi d’Arezzo fecero capo a Scarpetta
degli Ordelaffi, signore in Forlì, che aiutandosi d’una Lega possente
in Romagna avea messo insieme quattro mila fanti e settecento cavalli;
ai quali aggiugnendosi i fuorusciti, deliberarono insieme uno sforzo
contro la Toscana. Aveano per loro gli Ubaldini di Mugello; nel
quale entrati assalirono il castello di Puliciano, ma con successo
infelicissimo, perchè molti dei loro essendo morti o presi, questi
ultimi ebbero iniquo supplizio dal crudele Potestà dei Fiorentini;
i quali avevano rinnovata contro ai ribelli la taglia o lega con gli
amici Guelfi di Toscana.[121]

In questo mezzo, quattordici della parte dominatrice in Firenze erano
stati da Benedetto XI citati a comparire in Perugia dinanzi a lui, per
quivi purgarsi della rifiutata pace e delle minaccie fatte al Cardinale
da Prato e dell’incendio. Corso Donati, benchè si fosse tenuto di
mezzo, andò con essi; andarono messer Rosso della Tosa, Geri Spini,
Betto Brunelleschi ed altri, con grande accompagnamento: ma sopravvenne
la morte di quel buon Pontefice; di che fu gran pianto, e uscirono
gravi e lunghi danni alla cristianità. Intanto però i fuorusciti,
pigliato animo dallo sdegno del Papa contro ai Caporali di Firenze
e dalla assenza di questi, s’erano acconciati co’ Ghibellini di Pisa
e con Tolosato degli Uberti che era Capitano allora in Pistoia. Gli
Uberti, rubelli da quarant’anni della patria loro e che non aveano
quivi trovato mercede nè misericordia, non s’abbassarono però mai,
e fuori tennero grande stato praticando con re e con signori quanto
potevano per la parte loro.[122] Si erano i Pisani avanzati fino a
Marti; muovea Tolosato da Pistoia con trecento cavalieri; quei di
Forlì, capitanati dal Baschiera dei Tosinghi,[123] giovane ardito che
avea seco 1200 uomini d’arme a cavallo e molti aiuti di Bolognesi,
Romagnuoli, Aretini, scendendo giù per l’Appennino, inopinatamente
furono alla Lastra sopra Montughi presso a Firenze due miglia. Nella
città era malferma ogni cosa: i reggitori, non sapendo bene quali
avessero amici o nemici, diceano parole umili, e spargevano essere
giusto richiamare gli sbanditi. Se quei della Lastra facevano impeto,
entravano forse nella città sprovveduta, dalla quale erano taluni
usciti a confortarli facessero presto. Ma indugiarono quella notte
per aspettare l’Uberti, che da Pistoia veniva per l’Alpe co’ suoi
cavalieri e molti soldati a piede. Poichè non lo vedevano comparire,
allo spuntare del giorno 20 luglio, il Baschiera dei Tosinghi, vinto
da volontà più che da ragione, come giovane, vedendosi con bella
gente, si cacciò innanzi ed entrò nei borghi di San Gallo senza
contrasto, chè allora non erano fatte le mura nuove nè i fossi, e
le vecchie, schiuse e rotte in più parti. Ruppero un serraglio, del
quale gli Aretini trassero il chiavistello e per dispetto portato ad
Arezzo lo posero nella loro maggior chiesa. I Bolognesi erano rimasti
alla Lastra, forse perchè a’ Guelfi ch’erano tra loro non piacea
l’impresa. Ma gli entrati, che furono oltre a 1200 cavalieri con molto
popolo di contadini che gli avevan seguitati, si schierarono in sul
Cafaggio presso alla chiesa dei Servi e fino a quella di San Marco,
con le insegne bianche spiegate e con le spade ignude e rami d’ulivo
gridando Pace. Il caldo era grande, sicchè parea che l’aria ardesse,
e il luogo mancante d’acqua per loro e pe’ cavalli. Alcuni de’ più
bramosi fuorusciti venuti alla Porta che si chiamava degli Spadai,
la ruppero, entrando con parte della loro gente fino presso alla
piazza di San Giovanni: e se la schiera grossa gli seguitava, quel dì
avrebbono avuto vittoria: imperocchè molti nella città gli aspettavano:
ma poichè seppero che insieme con gli usciti Guelfi bianchi era gran
forza di Ghibellini di Toscana e fuori, nemici antichi della città,
si mutarono per odio di quel nome e per temenza d’essere poi cacciati
e rubati, se in loro favore si fossero discoperti. Cotesti più degli
altri si mostrarono vivi alla difesa per non parere colpevoli; e così
forse dugento cavalieri e cinquecento pedoni raccoltisi intorno a San
Giovanni rispingeano fuori della porta gli avversari, quando avvenne
che ardesse per fuoco messovi un palagio presso alla porta; e il fuoco
cresceva. Quelli della schiera grossa rimasti in Cafaggio si crederono
traditi, e già fiaccati dalla sferza del sole e dalla sete, e avendo
sentito che i Bolognesi al primo annunzio di mala riuscita si erano
partiti dalla Lastra; tutti si misero in fuga, gettando l’armi senza
assalto o caccia di cittadini, che quasi non uscirono loro dietro.
Tolosato degli Uberti scontrati in Mugello i primi fuggenti cercò
ritenerli, ma fu invano. Nella disordinata fuga, molti trafelarono, e
molti presi furono impiccati nella piazza di San Gallo e sugli alberi
per la via. Tale fine ebbe quella impresa, dopo alla quale i fuorusciti
si dispersero tra’ Ghibellini cercando rifugio. La sorte istessa toccò
a Dante, sebbene dobbiamo tenere per certo non essere egli venuto con
gli altri contro a Firenze,[124] biasimando quella mossa, e fin da
principio avendo tenuto in piccola stima i Bianchi, tra’ quali gli
accadde avvolgersi perchè i contrari gli parevano essere peggiori.
Disdegnò il nome di ghibellino ed a sè fece parte da sè stesso, non
avendo egli dove posare, in mezzo ad un secolo insano e sconvolto, la
vita misera nè il pensiero.

Pistoia era sempre in mano dei Bianchi o piuttosto dei Ghibellini; e
Tolosato degli Uberti, che n’era Capitano, avea favore dagli Aretini
e dai Pisani e dai Bolognesi. Laonde i Fiorentini co’ Lucchesi
deliberarono di muovere contro a Pistoia grande guerra; ma la città
essendo ben munita di mura e di fossi, pigliaron partito di tenerla
stretta per assedio buona pezza. Dipoi elessero loro capitano a
quella impresa Roberto duca di Calabria primogenito del re Carlo
secondo di Napoli; e quegli nel mese d’aprile 1305 venne in Firenze
con molta baronia di cavalieri Aragonesi e Catalani a quivi pigliare
il bastone del comando. S’accendeva la guerra allora viepiù feroce:
i Pistoiesi uscendo fuori veniano spesso alle mani co’ nemici; nella
città era difetto di viveri; i governatori della terra mandavano fuori
fanciulli e poveri e donne di bassa condizione, ma gli assedianti
facevano agli uomini tagliare i piedi e alle femmine smozzicare il
naso. Gli usciti di Pistoia che conosceano le donne dei loro nemici,
più imbestiavano nel vituperarle; ma il Duca molte ne difese, maggior
pietà essendo negli uomini di guerra che nei parteggianti. Clemente
V, che era successo a Benedetto XI, persuaso dal Cardinal da Prato,
mandò in Firenze nel mese di settembre due suoi Legati a comandare si
levasse l’oste da Pistoia sotto pena di scomunica; e tosto il Duca
partitosi dall’assedio, si recò in Francia dove il Papa dimorava:
ma i Fiorentini disubbidirono al comandamento. Crescevano intanto le
difficoltà e le spese, per il che ordinarono una gravezza o taglia,
che si chiamò la Sega, sopra i Ghibellini o Bianchi, i quali dovevano
pagare ogni dì tanto per testa; chi tre lire, chi due, chi una, secondo
che parea loro potesse ciascuno sopportare; fossero al confine o in
città rimasti, doveano pagarla. E a tutti i padri che aveano figli
atti alle armi imposero altra taglia, se questi tra venti dì non si
appresentassero nell’oste. Molti contadini furono costretti militare
senza soldo. Fra queste miserie passò l’inverno. Ai Pistoiesi, ridotti
agli estremi, speranza sola era la disperazione; quando accostatosi
alla città il cardinale Napoleone degli Orsini legato del Papa, i
Fiorentini si consigliavano finalmente venire ai patti. Pistoia si
arrese il 10 aprile 1306, salve le persone. I vincitori guastarono le
muraglie della città, che erano bellissime; il contado andò diviso
tra’ Fiorentini e i Lucchesi, i quali partirono tra loro altresì la
signoria di Pistoia; chè i primi vi mandarono il Potestà, e i secondi
il Capitano. L’esercito tornò a Firenze, dove coi festeggiamenti
consueti fu celebrata una vittoria tardi acquistata e crudamente.[125]
Allora voltatisi a fortificarsi contro gli Ubaldini, perpetui nemici
che teneano l’Appennino con molte castella e infestavano il Mugello,
ruinarono la loro principal sede in Monte Accianico, fabbricando a
petto a questa una nuova terra che si chiamò della Scarperia, rifugio
e fortezza agli uomini del contado che prima stavano sotto a quei
signori.

Per queste vittorie, e perchè la guerra pone sempre in più alto grado
coloro ai quali spetta il governarla, parendo ai gelosi popolani
di Firenze che i loro grandi e possenti uomini troppo venissero in
baldanza, attesero a dare con nuove riforme più forza al popolo,
e ordinarono in miglior guisa le compagnie o milizie cittadine,
che rifatte dal Cardinale da Prato, aveano sempre per loro insegne
quelle delle Arti: ma ottennero adesso Gonfaloni loro propri, donde
nacque l’ordine dei Gonfalonieri di compagnie, d’allora in poi
tenuti dei primi ufficiali dello Stato: fu aggiunto alle insegne
il rastrello del re Carlo. Era in Firenze come in ogni altra città
libera il Potestà, cui s’apparteneva il diritto della spada, e nel
cui nome tuttora s’intitolavano gli atti pubblici, perchè egli solo
rappresentava, ma quasi per via di una legale finzione, l’imperiale
potestà, messa da parte, ma formalmente non mai abolita nei governi
popolari. Però scemava ogni giorno più l’autorità di quel magistrato,
del quale sovente la città era mal soddisfatta; perchè oltre
all’essere forestieri, come signori di gran lignaggio male col popolo
s’intendevano, e poco amavano quelle leggi ch’essi dovevano eseguire:
uno di loro, per sottrarsi al sindacato, portava seco come in pegno il
suggello del Comune, nel quale era inciso un Ercole. E prima essendo
per maleficii sostenuto in Palagio un Talano degli Adimari Cavicciuli,
i consorti suoi avendo percossi gli armati del Potestà che erano fuori,
e così entrando nel Palagio vuoto, ne trassero quel Talano, senza che
poi di tanto eccesso fosse giustizia o punizione. Del che sdegnato
il Potestà, si partiva senza avere finito l’anno; e perchè la città
non poteva rimanere senza rettore, divisero per i mesi che avanzavano
l’ufficio tra dodici cittadini, due per sesto, che uno grande e
uno popolano; e si chiamarono le dodici potestà. Quindi volendo i
Fiorentini trasferire la potenza ognora più in quei magistrati ch’erano
a guardia della libertà; al Capitano del popolo creato, siccome abbiamo
detto, molti anni innanzi, ma che doveva essere nobile, aggiunsero un
Esecutore degli ordini di Giustizia, che fosse pure egli forestiero:
a lui spettasse fare inchiesta e procedere contro a’ grandi che
offendessero i popolani; ma questi, che non esercitava giurisdizione,
poteva essere anche di popolo.[126] Di queste riforme si tennero i
grandi più che mai gravati.

Il cardinale Napoleone degli Orsini, dopo la caduta di Pistoia, s’era
condotto a Bologna, e quivi raccolte molte genti dalle terre della
Chiesa, e gli usciti di Firenze, e da Roma quelli i quali stavano per
il Papa, andò con oltre 2000 cavalli a porsi in Arezzo, quivi molto
bene ricevuto. I Fiorentini, senza aspettare d’essere aggrediti, per
la via di Val d’Ambra si accostavano con forte esercito ad Arezzo;
ed allora il Cardinale, fatto altro consiglio, venne per il Casentino
fin presso a Firenze, avendo speranza d’esservi introdotto. Ma poichè
seppe dietro sè avere perduto Arezzo, vedendosi chiuse le vie della
guerra, si diede a trattare con Geri Spini e Betto Brunelleschi, a
lui mandati dalla Repubblica. Voleva egli con minaccie il ritorno
degli usciti, ma quei due tanto lo menarono in parole, che egli senza
nulla fare, ed anche essendogli poi tolta dal Papa la legazione, si
partiva. I Fiorentini per quelle mosse aveano posta forte gravezza
sopra i chierici; i quali facendo difficoltà al pagare, e i monaci di
Badia avendo chiuse le porte e suonate le campane, alcuni malandrini
di plebe minuta, sospinti da altri, per forza entrarono nel convento
che fu rubato; ed il Comune, perchè avevano suonato, voleva tagliare il
campanile fino da piede, ma fu invece dimezzato per altezza, con furia
da molti discreti uomini biasimata.[127]

Fu detto la mossa del Cardinale contro a Firenze fosse con intesa di
Corso Donati, il quale aspirasse con tale aiuto alla signoria. Teneva
lo Stato allora una mano di grossi popolani, che tra sè e gli aderenti
loro gelosamente ne dividevano l’autorità e i profitti. Ma Corso
Donati nè voleva nè sapeva usare quei modi; sempre ambizioso di cose
grandi, alle minute non attendeva, nè a lui piaceva di avere grado
cui altri seco partecipasse. Male col popolo se la intendeva; ma pare
avesse egli aderenze nella Toscana fra i collegati e presso i popoli
delle terre e dei piccoli Comuni, i quali vivevano in dependenza dai
Fiorentini e spesso erano angariati dagli ufficiali che la Repubblica
vi mandava. Amico e pratico dei Signori in Toscana e fuori, aveva egli
tolta di recente per isposa la figlia di Uguccione della Faggiuola,
di già il più forte ed il più temuto dei capi ghibellini. Questo era
scoprirsi come aderente a quella parte: e Corso tirava a sè i grandi,
e prometteva di annullare gli ordinamenti ch’erano fatti contro a
loro; ond’essi più arditi, nelle piazze e ne’ Consigli superbamente
parlavano: e i nobili di oltrarno diceasi che stessero parati a
una mossa per la mutazione dello Stato. Di già offese e ferimenti
avvenivano tra le due parti: armava Corso gli amici suoi, tra’ quali
era di popolani la casa Medici: avea richiesto un forte aiuto da
Uguccione, e già le masnade ghibelline di questo cominciavano a
mostrarsi infino a Remole presso alla città.

A questa novella, una domenica mattina, 6 ottobre 1308,[128] si levò
grande rumore: per ordine della Signoria le campane suonano a martello,
si radunano i Consigli, ed in un’ora Corso Donati viene accusato e
giudicato e condannato come rubello e traditore del Comune. Da casa
i Priori mossero incontanente dietro al gonfalone della giustizia,
il Potestà ed il Capitano e l’Esecutore con le loro famiglie, ed i
gonfaloni delle compagnie col popolo armato, e le masnade catalane col
Maliscalco del re Carlo: aveano chiamato dal contado le compagnie delle
leghe, ma queste poi non abbisognarono. A furore di popolo andarono
contro alle case dei Donati da San Pier Maggiore. Del che subito
avvisato Corso, si asserragliava con forti sbarre a piè di una torre a
cui facevano capo due strade; seco avea molti consorti ed amici e fanti
armati con balestre; i Bordoni erano a lui venuti con gran seguito e
co’ pennoni dell’arme loro. Egli per la gotta non potendo maneggiare
le armi, inanimava e lodava i suoi che francamente combattevano;
aspettava l’aiuto dei soldati d’Uguccione, e sperava quello dei nobili
d’oltrarno e di alcuni altri per la città. Durò la battaglia gran parte
del giorno; si combatteva con lance e con balestre e pietre e fuoco;
gli assalitori di numero soverchiavano, ma tutti non erano dell’animo
stesso, a taluni non piacendo quello che si faceva. Sull’ora di vespro
si udì che le genti di Uguccione tornavano indietro da Remole per un
falso avviso, come poi fu detto, pel quale crederono Corso a quell’ora
essere stato già preso e morto. Allora quelli di dentro al serraglio
si cominciarono a partire; e certi del popolo, avendo rotto il muro
d’un giardino, entrarono dentro. Corso, vedendosi rimasto molto sottile
di gente, deliberò abbandonare la difesa ed uscire dalla città;
gli amici suoi fuggirono per le case, taluni fingendo essere della
contraria parte. Uomini armati andavano intanto a caccia dei fuggenti;
e avendo incontrato sul ponte d’Affrico Gherardo Bordoni l’uccisero,
e un giovane degli Adimari Cavicciuli, tagliatagli barbaramente una
mano, andava a conficcarla nell’uscio d’un altro Adimari suo nemico.
Alla fine Corso, anch’egli fuggendo, presso a Rovezzano fu raggiunto
da certi soldati catalani, i quali volendo menarlo preso a Firenze,
ed egli pregandoli e promettendo molta moneta se lo scampassero, nè
potendo ciò da essi impetrare; come fu presso a San Salvi, per paura
di essere giustiziato, si lasciò cadere dal mulo sul quale l’aveano
posto; ma infermo com’egli era per la gotta, gli rimase un piè nella
staffa, e la bestia più traeva. Accorrevano i villani ed altra gente;
uno dei soldati, temendo non glielo cavassero dalle mani, gli diede
d’una lancia nella gola e lo lasciò per morto. I frati di San Salvi
lo fecero trasportare al loro monastero, chi disse vivo e pentito de’
suoi peccati, chi disse già morto: ivi fu interrato senza pompa, per
timore del Comune.[129] Ma dopo tre anni ammorzati gli odii, ed in
molti ridestandosi l’amore per Corso, ed in più altri l’ammirazione; i
consorti e gli amici di lui, dissotterrato il cadavere, gli celebrarono
in San Salvi esequie solenni, ma non però senza che uomini armati
stessero a guardia della chiesa contro ogni insulto degli avversari.




CAPITOLO VII.

ARRIGO VII. — UGUCCIONE DELLA FAGGIUOLA. SIGNORIA DEL RE ROBERTO. [AN.
1309-1321.]


Per la morte del re Carlo II d’Angiò, Roberto suo figlio, e già duca
di Calabria, era succeduto alla corona del regno di Puglia nel mese di
maggio dell’anno 1309, essendo rimasta quella di Sicilia in potestà
di Federigo Aragonese. Ma il re Iacopo d’Aragona, che dimorava in
Ispagna, era venuto in grande concordia con gli Angiovini di Napoli, e
quindi co’ Guelfi di tutta Italia. Firenze aveva nimicizia permanente
co’ Pisani che in Toscana erano sempre capi della parte ghibellina,
cacciato avendo di signoria Nino di Gallura, che insieme al conte
Ugolino della Gherardesca l’aveva tirata per brevi anni a parte guelfa.
Di questo Nino rimaneva la figlia unica Giovanna (che Dante ricorda con
tanto dolci parole), erede ai possessi ed ai titoli sovrani del padre
in Sardegna. Ma perchè Iacopo d’Aragona si stringesse agli Angiovini
contro al fratello di Sicilia e rinunziasse ai suoi diritti sopra a
quell’isola, Bonifazio VIII gli aveva largita una papale investitura
sulla Sardegna; e i Fiorentini, mentre diceano loro fine essere
l’insediare la figlia innocente del Giudice di Gallura, null’altro
cercavano che indebolire i Pisani chiamando in Sardegna il re
d’Aragona. Con essi era pace in quegli anni, e tra le due Repubbliche
passavano lettere bugiardamente affettuose: mentre da quella di Firenze
si offriva danaro all’Aragonese perch’egli scendesse a occupare la
Sardegna, mandandogli a questo fine ambasciatori. A nulla riuscirono
coteste pratiche per allora, perchè il re Iacopo avendo in casa guerra
migliore contro ai Mori di Granata, preferì all’oro dei Fiorentini
l’aiuto di navi offertogli da Pisa, e questa mantenne per altri pochi
anni il possesso di Sardegna a malgrado i Fiorentini, cui non parevano
stranieri all’Italia altri essere che i Ghibellini, e senza scrupolo
si aiutavano di chiunque mostrasse favorire parte guelfa. Cercavano
insieme per via di trattati estendere i commerci loro di molto ampliati
negli ultimi anni, e massimamente in quei paesi i quali restavano
tuttora più addietro nello svolgimento delle industrie. Di quei
maneggi abbiamo un cenno, ma insufficente, dal Villani, e la notizia
ne rimaneva chiusa negli archivi, finchè ai dì nostri non venne in luce
tratta dai registri della Signoria.[130]

Dacchè fu eletto Clemente V, prima arcivescovo di Bordeaux, era
il papato tenuto in Francia sotto la dura custodia del malvagio re
Filippo il Bello. A questo andarono le ambizioni fatte allegre nei
pontefici dopo alla caduta di Casa Sveva; ma quella caduta, e poi
la lunga vacanza e l’abbassamento dell’Impero, non che rialzare la
Chiesa di Roma, sembravano piuttosto avere invilite le braccia di lei,
come si esprime il Compagni. Dappoichè nacquero come ad un portato il
nuovo Impero occidentale e la potenza civile dei Papi, le due supreme
potestà, che il mondo cristiano invocava, si sostenevano l’una l’altra
in mezzo alla stessa perpetua lotta che era tra loro, così fattamente
da essere l’una all’altra necessarie; entrambe avendo comune ragione
nella universalità di quel principio che in due non mai bene poteva
dividersi, e che ambo insieme rappresentavano. Bene gli antichi
imperatori volevano imporsi patroni alla Chiesa, ma grande ed alta
sempre la volevano; invece i due primi re Angiovini, chiamati e nutriti
da Papi francesi, la tennero sotto a odiosa tutela, e parte guelfa
mutò sembianza poichè ebbe a capo un re forestiero. Poi la violenza
che tirò in Francia la sedia istessa pontificale, prostrava in Italia
ogni principio d’autorità; gli Stati della Chiesa vedeano alternarsi
tirannie prelatizie e cittadine, e Roma lacera e impotente non sapea
portare nè il peso istesso del nome suo, nè il beneficio della libertà.
Ora Filippo avea teso ogni arco per fare avere il seggio imperiale
a suo fratello Carlo di Valois, che ai papi sarebbe stata servitù
peggiore di quella temuta sotto Casa Sveva dalla unione all’Impero dei
reami di Sicilia. Clemente V allora ebbe un forte pensiero; e lungi
dal cedere al re Filippo su questo punto, faceva eleggere il conte
Arrigo di Lucemburgo: i nostri cronisti di ciò fanno onore al cardinale
Niccolò da Prato.

Il nuovo eletto era signore di piccolo Stato, ma savio e prode; la
dignità imperiale scaduta di forza, avendo percorso anch’essa il
tempo delle esorbitanze sue, parea volersi con Arrigo VII ritrarre
alla fonte e alla purezza del suo principio. In quanto all’Italia,
intendeva egli esercitarvi d’accordo col Papa quell’alto ufficio
di moderatore che dalle congiunte due potestà il mondo aveva più
secoli invocato vanamente. Era una splendida astrazione, e sembra
invero che Arrigo VII l’avesse nell’animo franco e leale: i migliori
uomini d’Italia aspettavano lui sanatore di quelle piaghe che a
tutti dolevano. Dante, all’udire non falsamente predicare il senno
e la moderazione di lui, credette in lui scorgere quell’uomo del suo
pensiero, che uniti in concordia l’Impero e la Chiesa, e dato ordine
all’Italia, sotto di sè agguagliasse, arbitro supremo, le sorti del
mondo composte a giustizia ed a temperata libertà: quindi egli serbava
a lui nel poema un seggio tra’ sommi nel più alto Paradiso. Un altro
virtuoso ed illustre fiorentino, guelfo e popolano, di mite ingegno
e di natura poco ambizioso, Dino Compagni, anch’egli aveva chiamato
co’ voti Arrigo, e aveva in lui sperato. In quella vacanza che il
nostro Dino faceva principiare dalla morte di Federigo II (quegli non
tenendo veri imperatori i quali non erano discesi in Italia a pigliar
la corona) _l’Imperatore del Cielo, scrive egli, provvide e mandò
nella mente del Papa e dei Cardinali di eleggere il savio Arrigo di
Lucemburgo_. Il Compagni, guelfo al modo stesso dell’Alighieri, voleva
però che nell’Italia non fosse spenta l’autorità dell’Impero, la cui
potenza sognavano ordinatrice sovrana, bastante a frenare con armi
legittime le tirannie d’ogni sorta; e così quella dei re di Francia,
che angariavano i pontefici, come in Italia quella dei tiranni lombardi
o toscani, ghibellini o guelfi, signori feroci in chiuse castella, o
falsi o invidi popolani. E Dino condanna le città e i signori che ad
Arrigo resistevano, e soprattutto l’ardimento dei Fiorentini o dei
capi della parte nera, che per danari o per ogni maniera di pratiche
destavano contro al Signore giusto ribellione. Giovanni Villani,
benchè si tenesse coi Guelfi più stretti, applaudiva anch’egli ad
Arrigo, chiamando lui «savio e giusto e magnanimo, disceso per farsi
pacificatore dell’Italia.»

La massa intanto di parte guelfa tutta era in arme ed in sospetti
per la prossima venuta del nuovo eletto Imperatore. Il re Roberto,
che n’era capo, aveva mandato in Firenze un suo maliscalco con 300
cavalieri catalani, i quali andarono coi Fiorentini verso Arezzo, ed
ivi ebbero buon successo contro agli Aretini condotti da Uguccione
della Faggiuola. Poi nel giugno del 1310, quando si appressavano ad
un’altra spedizione contro di quella città, una lettera imperiale
comandava loro di abbandonare la impresa, Arrigo intendendo scendere in
Italia a comporre le discordie. Mandava poi questi in Firenze Luigi di
Savoia, eletto da lui senatore in Roma, con altri a richiedere la città
di fargli omaggio nella coronazione sua, e che frattanto gli inviassero
ambasciatori a Losanna; innanzi tutto richiamassero le genti loro da
Arezzo. Molti dispareri sorsero in Firenze per tale ambasciata, e assai
fu discusso circa l’ubbidire o no: rispondeva prima nel Consiglio Betto
Brunelleschi, che mai per niuno Signore i Fiorentini inchinarono le
corna: ma più onestamente, sebbene allo stesso effetto, rispose Ugolino
Tornaquinci in nome della Signoria. Gli uomini savi ripresero Betto, nè
il popolo lo commendò. Gli ambasciatori continuando recarono alle genti
sotto Arezzo il comandamento di partirsi; ma non avendo ciò ottenuto,
andarono a porsi in Arezzo molto indignati contro a’ Fiorentini.[131]

Aveano molte città italiane mandato ad Arrigo ambasciatori in Losanna:
e già quelli dei Fiorentini erano eletti, ed avevano apparecchiato i
panni per le robe da comparire onorevoli, e fatti altri apprestamenti;
allorchè per certi grandi guelfi di Firenze si sturbò l’andata. Ora
appresentandosi al Signore le varie ambascerie delle città di Toscana,
domandò perchè non vi fosse quella di Firenze. Rispostogli essere per
il sospetto che ivi si aveva di lui, ripigliò: «Male hanno fatto, chè
nostro intendimento era di volere i Fiorentini tutti, e non partiti,
a buoni fedeli; e di quella città fare nostra camera e la migliore di
nostro imperio.[132]» Altre difficoltà sorsero fra lui ed i Fiorentini,
i quali nel seguente agosto maggiormente insospettiti, fecero mille
cavalieri cittadini, si cominciarono a guernire di soldati e di
moneta, e strinsero lega col re Roberto e con più città di Toscana e di
Lombardia, all’intento d’impedire la passata d’Arrigo in Italia: mentre
al contrario i Pisani, che la bramavano, mandarono a questo 60 mila
fiorini d’oro, ed altrettanti gliene promettevano quando fosse giunto
nella città loro. Con questo aiuto si mosse Arrigo da Losanna per
passare le Alpi. Ed in quel tempo il re Roberto tornando da ricevere la
corona in Avignone venne in Firenze: intimorito al pari dei Fiorentini
per la passata dell’Imperatore, si sforzò di conciliare i Guelfi tra
loro, ma con poco frutto. Albergato nella casa dei Peruzzi, ebbe dalla
Repubblica onoranze e molto danaro, tantochè ogni dì più si andava
rafforzando con lui l’amicizia.

Sul cadere di settembre l’Imperatore, passato il Cenisio, calò in
Piemonte ed in Lombardia. Soggiornò in Asti più di due mesi, e di
lì poi giunto ad un bivio che conduceva quindi a Milano e quindi a
Pavia, il vecchio Matteo Visconti caporale dei Ghibellini, alzando
la mano, gli disse: «Signore, questa mano ti può dare e torre
Milano.[133]» Matteo era capitano di quasi tutta la Lombardia, uomo
astuto più che leale. Guidotto della Torre, che dominava in Milano,
capo di parte guelfa e unito in lega co’ Fiorentini, vedeva con timore
avanzarsi l’Imperatore in compagnia dei Visconti: avrebbe voluto fare
resistenza; ma visto non potersi fidare del popolo, accolse con grandi
dimostrazioni di rispetto l’Imperatore; il quale condusse le due
famiglie rivali a forzata riconciliazione, donde usciva quindi con la
caduta dei Torriani la signoria dei Visconti. Era il gennaio 1311: la
venuta dell’Imperatore fu nell’Italia variamente accolta. Lo sperare
dei Ghibellini si ridestava, e invano Arrigo mostrava volere essere
amico a tutti; pigliava in Milano la corona, ed accoglieva del pari
Guelfi e Ghibellini: seco erano tre Cardinali legati del Papa; cosicchè
la prima volta, ma per breve tempo, le due supreme potestà sembravano
congiunte insieme, in un voler solo. Ma di ciò quegli animi sfrenati
non si contentavano; i Ghibellini diceano, e’ non vuole vedere se non
Guelfi; e i Guelfi diceano, e’ non accoglie se non Ghibellini.[134]
Falliva la parte d’arbitro supremo, che Arrigo si aveva assunta con
lo scendere in Italia; costretto accorgersi dove fossero i suoi amici
naturali e dove i nemici, senz’altra forza che dei baroni accorsi a
lui, senza moneta, quando non la spremesse di fondo al popolo; Arrigo,
a malgrado i buoni suoi proponimenti, costretto vessare e costretto
inferocire, bentosto non fu in mezzo ad uomini italiani altro che un
tedesco imperatore. L’avere egli posto vicari imperiali nelle città
invece dei potestà e dei capitani, diceva abbastanza quel ch’egli
volesse. Così era tutta la vita nostra ricacciata un secolo addietro,
e innanzi tempo compressi i vizi nella servitù. Firenze, postasi a
capo della contraria parte, allora si diede a rinforzarsi di mura,
a stringersi maggiormente colle città guelfe toscane e lombarde, ad
esortarle si opponessero per ogni modo all’Imperatore, inviando loro a
questo effetto moneta e soccorso di soldati mercenari.

Dante in Milano avea veduto l’Imperatore, dal quale sperava in
patria il ritorno. Poi dal Casentino, dove era in casa i Conti Guidi,
scriveva due molto famose lettere, che una ai principi ed ai popoli
d’Italia perchè si assoggettassero all’Imperatore, e l’altra a questo,
esortandolo al compimento della impresa; nella prima intitolando
sè stesso «l’umile italiano Dante Alighieri fiorentino indegnamente
sbandito;» e la seconda, oltrechè nel proprio suo nome, in quello di
«tutti universalmente i Toscani che pace desiderano,» degli esuli cioè
che a Dante s’erano accompagnati e di coloro che a lui consentivano.
In questa esortava l’Imperatore a rompere ogni indugio; scendesse
tosto di Lombardia, venisse contro a Firenze sola, dove era il nido e
la forza della ribellione; questa essere «la pecora inferma, la quale
col suo appressamento contamina la gregge del suo signore:... lei
ricondotta, le sparse forze dei contumaci in Lombardia tosto verrebbero
sgominate:... ed allora l’eredità nostra, la quale senza intervallo
piangiamo esserci tolta, incontanente ci sarà restituita.» In questa
lettera è solenne documento dei concetti e dei dolori e delle passioni
che dentro agitavano la fiera anima del Poeta.

L’Italia pareva cedere ad Arrigo. Cremona soccorsa dalle genti e dai
danari dei Fiorentini gli faceva resistenza: tuttavia poco stante
venne in potestà sua, mandando a lui dei suoi cittadini scalzi col capo
nudo, in sola gonnella e colla correggia al collo a domandare mercè:
i Bresciani, dapprima ossequiosi, istigati poi dai Fiorentini, in un
subito gli negarono ubbidienza, e tornarono poscia ad arrenderglisi
nel settembre del 1311. Siccome però Milano e la parte dei Torriani
insorgevano, era evidente come tutte quelle città null’altro
aspettassero che il destro a nuovamente ribellarsi. Ma Genova accolse
poco dipoi tra le sue mura l’Imperatore, che fu onorato con pari
sollecitudine dalle due fazioni, quella dei Doria che vi dominava, e
quella degli Spinola che n’era stata sbandita. Parma ed alcune città
di Romagna erano tenute fortemente da un cavaliere catalano che era a’
servigi del re Roberto; con esso andavano le genti dei Fiorentini e i
fuorusciti di Brescia e quelli che indi a poco rientrarono in Cremona.
Padova si ribellava anch’essa in quei giorni: i Fiorentini, mentre
cercavano suscitare da ogni lato nuovi nemici ad Arrigo, si studiavano
anche di porgli inciampi con l’inviare a questo effetto legati nella
corte Avignonese, dove spesero assai danari e altro non ebbero che
parole. Munivano intanto di forti difese i vari passi dell’Appennino;
e rinnovarono la lega co’ Bolognesi, Lucchesi, Sanesi, Volterrani
e Pratesi, e con tutte le altre terre guelfe di Toscana, mentre
taglieggiavano Pistoia molto aspramente colle imposte. Si dava Siena di
ora in ora a questo o a quello.

Da Genova si erano intanto avviati verso Toscana due messi imperiali,
Pandolfo Savelli notaro pontificio e Niccolò vescovo di Butronto,
autore quest’ultimo di una molto credibile relazione che, intitolata
a Clemente V, è il più autorevole documento che abbiamo sul viaggio
di Arrigo VII in Italia.[135] Avuto mandato di ricevere l’omaggio dai
signori e dalle città di Toscana, chiesero il passo ai Bolognesi,
ai quali scrissero che andavano nunzi di pace con lettere papali e
imperiali: ma l’inviato loro fu messo in carcere; donde poi fuggito,
recò la novella ai due Legati, che immantinente voltati a destra,
per vie orribili cercavano luogo a varcare l’Appennino. Incontrarono
soldati della Repubblica di Firenze, mandati a guardia di quelle
strette; ma che, saputo come l’Imperatore avesse presa la via di
Genova, tornavano indietro: furono da questi lasciati andare senza
contrasto, non senza paura (scrive il nostro dabben Tedesco); e salvi
giunsero alla Lastra vicino a Firenze. Mandarono quivi a chiedere
ospizio per lettere al Potestà e al Capitano, perchè come uomini
imperiali teneano da meno l’autorità del Gonfaloniere. Subito in
Firenze si radunò gran Consiglio; e per la città intanto si diceva
essere venuti messi di quel tiranno che di Germania era disceso in
Italia a distruzione di parte guelfa sotto l’ombra della Chiesa e
avendo prescelto cherici all’inganno, con grande moneta. I due Legati,
aspettando le risposte, avevano la mattina dopo già fatto mettere
all’ordine i cavalli e legare le some; quando, mentre erano a mensa,
udirono la campana suonare a martello e viddero la strada empirsi
d’armati che circondarono la casa; dove uno dei Magalotti tentava
salire con grida, ma il padrone della casa gli stava incontro a capo la
scala. Pur nonostante quelli bentosto salirono su: dei familiari, chi
si celava sotto ai letti, e chi saltando per la finestra fuggiva; un
povero frate moriva nel salto: lo scrittore di questa scena ringrazia
Dio d’avere serbata però sua fermezza. I somieri con le robe furono
tutti menati via: ma dalla città venivano uomini mandati dal Potestà
e dal Capitano, e con essi uno degli Spini che gli esortò a voltare
indietro con la speranza di riavere le robe loro; portavano lettere
pontificie, che i Legati negarono pure di farsi leggere: i sopravvenuti
gli avviarono tosto per la via dei colli di San Gaudenzio, donde
pervennero sulle terre dei Conti Guidi, nel Casentino. Riebbero undici
dei loro cavalli e tre somari; il Vescovo di Butronto perdè la cappella
sua ed ogni cosa che egli avesse al mondo in oro o in argento, salvo
l’anello ch’egli portava in dito e lo stile col quale scriveva sulle
tavolette da ricordi. Pandolfo Savelli, che avea più da perdere, perdè
ogni cosa.[136]

I Conti Guidi erano parte Guelfi, parte Ghibellini: tutti giurarono
fedeltà, e promisero di appresentarsi al Signore e fargli omaggio
nella coronazione; i Guelfi si mostravano più caldi, ma chiedeano
indugi, temendo i popoli e le terre circostanti. Di quella famiglia
era il Vescovo d’Arezzo, che volentieri accolse i Legati nella città
sua, e giurò pei beni temporali, avendo quei Vescovi il grado di
Conti palatini. Poi gli condusse a Civitella, sua terra murata sopra
un alto poggio che domina tutta la Valle di Chiana con ampia corona
dei monti appennini: cedeva quel luogo perchè ne facessero come una
camera dell’Impero. Di là mandarono citazione ai Fiorentini ed ai
Senesi, tosto poi dannandoli come contumaci a pene gravissime secondo
il diritto, del quale il buon Vescovo di Butronto capiva poco; ma
il Savelli, dicevano tutti che se ne intendesse molto bene. Citarono
anche le terre circonvicine a comparire per sindachi, dei quali molti
comparvero, pochi si scusarono o chiesero indugio per la paura o per
avere le robe loro in su’ mercati dei non ubbidienti. Quelli di Cortona
per bocca del sindaco aveano giurato, ma popolarmente in piazza non
vollero, dicendo sarebbero stati distrutti dai Perugini, e da quei di
Gubbio e di Città di Castello, e che gli Aretini poco gli amavano:
ottennero anch’essi però dilazione con poca voglia dei due Legati.
Ad essi frattanto mandarono alcuni maggiorenti di Perugia, dicendo
voleano avere pace con l’Imperatore, pagandogli certa somma e un
tributo annuo pei castelli di ragione dell’Impero che essi tenevano,
e per il Lago; le quali cose affermavano di possedere giustamente,
avendone privilegio da un papa e consenso da un imperatore; ma chiesti
mettessero fuori quei titoli, non gli aveano. Parve una truffa ai due
Legati: mandarono un frate per questo a Perugia; ma tosto fu detto
a lui se ne andasse, perchè il popolo era guelfo, e quando sapesse
che si invocavano carte e privilegi, direbbe tradite le libertà sue.
Citarono pure i Conti di Mangona, quei di Montedoglio, Uguccione della
Faggiuola, i Pazzi di Valdarno, i Conti Ubertini e quei da Pietramala,
i Marchesi ch’erano assai dai monti d’Arezzo fino a quelli di Perugia:
e generalmente i Signori di castelli e nobili dei distretti di Firenze,
di Siena, d’Arezzo e di Chiusi; in tutti forse cinquecento Ghibellini
e Guelfi. Giurarono molti, il maggior numero in segreto per salvarsi
ad ogni evento; chi all’appresentarsi ponea condizioni, i Legati
condannavano.[137]

In Genova era venuta a morte l’Imperatrice: dopo di che Arrigo mandò
ai Legati lo raggiungessero in Pisa con quante più genti potessero:
muovevano questi col Vescovo d’Arezzo e altri Signori che da quelle
parti ebbero animo di seguirli: girarono attorno alle terre dei Senesi,
e di castello in castello, da Radicofani vennero a Santa Fiora, da
quei Conti assai bene accolti, ed avviati per mare fino a Castiglione
della Pescaia, dove si distendeva l’ampio dominio dei Pisani. Trovarono
in Pisa l’Imperatore, che per avere deposto gli Anziani e messo al
governo della città un suo Vicario, avea forte turbato gli animi e
discontentati. Aveva da Genova fatto processo ai Fiorentini, dipoi
condannati nelle persone e negli averi; da Pisa mandava soldati nei
confini loro, e facea gran prede in sulle vie: essi che aveano le
loro genti fatte venire di Lunigiana e posto in difesa San Miniato ed
altri luoghi, rinforzati di duecento cavalieri che il re Roberto aveva
mandati, con grande fervore correano alle armi, prorompendo in grida
d’onta contro l’Imperatore, chiamandolo crudele, tiranno e ghibellino:
nei bandi loro dicevano, a onore di Santa Chiesa ed a morte del Re
della Magna. Tolsero le aquile dalle porte, le rasero dovunque fossero
o intagliate o dipinte, pena a chi le riponesse.[138]

Tale era il sentire del popolo di Firenze; ma vero è poi che
molto venivano eccitati dai rettori, che degli spiriti popolani si
facean arme e ne acquistavano a sè grandezza. Mugnevano il popolo
per fare danari, che spargessero la guerra in tutta Italia contro
all’Imperatore: onde ire di parte, e poi vendette cadevano sopra i
capi di quella setta, da noi più volte nominati. Betto Brunelleschi
ghibellino rinnegato, ricco ed avaro, da due giovani dei Donati
assalito in casa sua mentre giocava a scacchi e ferito nella testa,
moriva indi a poco. Pazzino dei Pazzi s’era acconciato coi Donati
della morte di messer Corso: ma era in odio però a quei sempre
indistruttibili Cavalcanti; uno dei quali saputo com’egli fosse
ito a cacciare col falcone ed un solo famiglio sul greto d’Arno da
Santa Croce, gli tenne dietro con alcuni compagni: Pazzino, poichè
gli vidde, cominciò a fuggire; ma tosto raggiunto, cadeva trafitto.
A quel misfatto, i Pazzi e i Donati, col Gonfaloniere di giustizia,
corsero alle case già restaurate dei Cavalcanti; le quali difese da
essi e dagli amici loro, non si poterono espugnare; ma quarantotto dei
Cavalcanti ebbero condanna negli averi e nella persona, e due figli di
Pazzino dal popolo furono fatti cavalieri e donati largamente.[139]

Malvagie sovente erano le opere di coloro i quali teneansi la città
in pugno; ma con farla essere tutta guelfa mantenevano ad essa la
forza che è nell’unità, e quel carattere per cui solo ebbe ella
grandezza. In quell’anno 1311 una provvisione richiamava i Guelfi
che dopo all’ottobre 1308, cioè dopo alla morte di Corso Donati, per
qualsivoglia cagione fossero fuorusciti, e confermava e rinforzava il
bando e le condanne contro a’ Ghibellini, dei quali si leggono i nomi
descritti in lunga serie.[140] Sono oltre a mille, chi tenga conto
delle famiglie che tutte intere ebbero bando: Ghibellino da quel giorno
volle dire nemico e ribelle. Di questa legge fu autore e ad essa dava
il nome Baldo d’Aguglione, giureconsulto, cui l’Alighieri diede mala
fama: aveva costui dichiarato irrevocabile il lungo esilio del Poeta.
Dino Compagni era come guelfo rimasto in Firenze, e, come vedemmo,
dannava la guerra che ad Arrigo si faceva; ma quando s’accorse questo
Imperatore incrudelire, e fattosi capo della parte ghibellina venire
in armi contro a Firenze divisa e guasta, allora il buon Dino, che
scampo non vede, poichè non vede giustizia da parte nessuna, depone la
penna come disperato con queste parole: «O iniqui cittadini, ora vi si
comincia a rivolgere il mondo addosso; l’Imperatore con le sue forze
vi farà prendere e rubare per mare e per terra.» Viveva il Compagni
più anni dipoi; ma l’istoria non continuava, fallito il presagio ma
insieme fallito l’antico disegno, e forse confuso egli e sopraffatto
dai tempi nuovi e dalle nuove necessità che non erano a lui nell’animo
potute capire, e contro alle quali repugnava l’intelletto con giuste ma
inutili ed importune antiveggenze.[141]

Mentre che Arrigo dimorava in Pisa aspettando novelle genti
d’Allemagna, il re Roberto aveva mandato in Roma Giovanni suo
fratello con secento cavalieri catalani e pugliesi, ai quali bentosto
s’aggiugneano le milizie dei collegati di Firenze, di Lucca e di
Siena e degli altri amici di Toscana. Giovanni con questa forza e
con l’aiuto degli Orsini e loro seguaci teneva il Campidoglio, Castel
Sant’Angelo, la chiesa e palagi di San Pietro e tutto Trastevere; gli
Imperiali, San Giovanni Laterano, Santa Maria Maggiore, il Colosseo
e Santa Sabina. Ciascuna parte s’abbarrò e asserragliò fortemente; nè
i Fiorentini di quella città dimenticarono di fare ivi correre come a
Firenze il dì di san Giovanni il solito palio di sciamito chermisino.
Giunto l’Imperatore in Roma, cercò aprirsi il passo a San Pietro, dove
intendeva prendere la corona. Accaddero molti scontri e battaglie,
nelle quali essendo rimasti i Pugliesi vincitori, Arrigo nell’agosto
del 1312 si contentò farsi coronare in San Giovanni Laterano dai tre
Legati del Pontefice, ch’erano il Cardinale da Prato e il Fieschi e
il Pelagrù. Dimorò in Tivoli pochi giorni, e per la via di Viterbo,
avendo prima visitata Todi che gli era amica, e devastato il territorio
di Perugia, venne a Cortona: i baroni alemanni, la maggior parte, più
volentieri sariano andati diritto a Pisa e indi tornati alle case loro.
Cortona giurava fedeltà a Cesare, ma ostavano i diritti che per diplomi
di Carlomagno diceva tenere su quella città il Vescovo d’Arezzo. Era in
Cortona venuto un messo da Firenze nel nome di Geri Spini e di messer
Pino della Tosa, questi succeduto alla possanza di messer Rosso suo
consorto; entrambi più temperati di quelli i quali aveano per l’innanzi
tenuto lo Stato: proponeano accordi, che allo scrittore tedesco pareano
facili a conchiudere, «perchè io non aveva (soggiugne) imparato a
conoscere i Toscani.» Ma nulla si fece; e Arrigo venuto innanzi,
batteva Montevarchi, che tre dì essendosi validamente difesa, poi si
arrendeva a discrezione: e occupato per battaglia San Giovanni, e senza
guerra Figline, ponevasi incontro al castello dell’Incisa. In questi
fatti ebbe prigioni cinquanta cavalieri catalani tenuti a soldo dai
Fiorentini ribelli; ch’era caso di maestà per gli imperiali giuristi, e
volevano fossero impiccati; ma comandò Arrigo che, spogliati, andassero
liberi.

Nel forte sito dell’Incisa erano milleottocento cavalieri fiorentini
per tenere il passo all’Imperatore: aveva la Repubblica cresciuto
fino a milletrecento il numero delle cavallate; gli altri erano
forestieri, e gente a piè assai; per anche non erano giunti gli aiuti
dei collegati. Venuti nel piano che è sotto al castello, i Tedeschi sul
greto d’Arno schierati offersero battaglia; ma quei di Firenze, sebbene
fossero maggior numero, la rifiutarono; e i Tedeschi allora, guidati
dai fuorusciti che avevano seco, girando per istretti ed aspri luoghi
dal poggio di sopra valicarono il castello e vennero dalla parte che è
verso Firenze. Dall’Incisa erano usciti molti dei migliori cavalieri,
sperando chiudere loro il passo al rientrare sulla via; qui fu assai
duro combattimento, ma infine i Tedeschi rispinsero gli altri dentro al
castello, e procedendo verso Firenze, l’Imperatore varcato il fiume a’
19 settembre, poneva il campo al monastero di San Salvi, che è presso
alle mura.

Ardeano i Tedeschi e distruggevano all’intorno quanto potevano
arrivare, a confessione dello imperiale scrittore; e i Fiorentini
vedendo l’arsione delle loro case, s’armarono a suono di campana, e
sotto ai gonfaloni delle compagnie vennero in piazza: il Vescovo di
Firenze co’ cavalli dei chierici armato vi trasse anch’egli, e tutto il
popolo a piede con lui. Serrate le porte di Sant’Ambrogio e de’ Fossi,
subitamente vi fecero steccati e stettero a guardia il dì e la notte,
finchè non cominciarono a tornare per vie diverse i cavalieri ch’erano
all’Incisa; giugnevano gli aiuti mandati da Lucca e da Siena e dalle
altre città guelfe di Toscana, dai Bolognesi e Romagnoli e da quei di
Gubbio e di Città di Castello, in tutto quattro mila uomini a cavallo e
grande numero di gente a piè. Ma nulla tentarono contro agli assedianti
per essere senza capo e male uniti, e perchè non si fidavano stare a
petto di quella possente cavalleria tedesca. Erano giunti nel campo
d’Arrigo altri mille cavalieri che Arezzo e le amiche città di verso
Roma ed i signori dei castelli a lui mandavano. Ma egli pure si tenne
fermo, nè alla città diede mai battaglia, solo guastando le campagne
dove la raccolta in quell’anno era stata ubertosa molto: i contadini
di quella parte ch’egli teneva e delle valli di Sieve e di Greve, per
fare guadagno, venivano al campo e lo mantenevano fornito. L’Imperatore
giaceva infermo in San Salvi di febbre continua; e già temendosi la sua
morte, alcuni dei baroni che da più tempo stavano in campo a proprie
spese, volendo a sè stessi provvedere per l’inverno, chiesero licenza.
I Fiorentini rimbaldanziti, i più andavano disarmati e tenevano aperte
tutte le porte, eccetto quella che rimaneva di contro al nemico:
entravano e uscivano le mercanzie come non vi fosse guerra. Ebbe Arrigo
per qualche tempo speranza d’accordi, essendo ricomparso nel campo
quel messo ch’era andato a lui in Cortona; ma si guastarono perchè i
Fiorentini ostinatamente a lui negavano l’entrata della persona sua
in Firenze, contrastando ora e poi sempre agli Imperatori mettere
piede nelle città murate, dove era sovrana la libertà dei Comuni.
Consentivano tenesse Arrigo un Vicario che nel dominio dei Fiorentini
esercitasse la imperiale giurisdizione, contando poi farlo sgombrare
ogni volta fosse egli di troppo; bene accettavano il nome e il diritto,
ma non la persona e le armi dell’Imperatore: e questi, perduta ogni
speranza di avere Firenze, levava l’assedio il giorno ultimo d’ottobre.

Valicò Arno, ed il pericolo era grande, chè mentre le schiere
passavano, quei della città che avevano i ponti e la scelta, con
poche balestre potevano assalire o l’una o l’altra parte dei Tedeschi
divisi dal fiume: in Firenze suonavano le campane, ma niuno si mosse.
Lì appresso nei colli intra i quali scorre l’Ema, era un castello
dei Bardi e dentro ventidue nobili donne di quella consorteria co’
loro bambini e molte ricchezze. Il luogo era forte e ben guardato, ma
cedè al primo appresentarsi d’Arrigo, il quale faceva onoratamente
accompagnare le donne dove a loro piacesse, contro al parere dei
Toscani ghibellini che seco erano e volevano farsene un pegno
da richiamare all’ubbidienza quella possente famiglia di magnati
mercatanti. Arrigo andò a porsi con tutta l’oste indi a San Casciano,
dove stette due mesi accampato: molti castelli occupò all’intorno,
dei quali abbruciò alcuni ed altri ritenne: troviamo notato in Val
di Pesa Lucardo dove si fanno i buoni formaggi, ed il castello di
Santa Maria Novella appartenente ai Gianfigliazzi. Frequenti erano le
avvisaglie co’ Fiorentini che scorrevano intorno al campo, e spesso
avevano la peggiore, sebbene fossero maggior numero: buona prova fecero
i cavalieri d’una compagnia di volontà, dov’erano dei più pregiati
donzelli di Firenze, alcuni dei quali morirono combattendo a Cerbaia
sulla Pesa. L’esercito Imperiale diradava per malattie, nè altro era
da fare contro a Firenze; per il che Arrigo dopo l’Epifania muovendo
il campo, lo condusse a Poggibonsi; e dimoratovi, restaurava l’antico
castello ch’era in sul Poggio a cui diede nome d’Imperiale. Ma qui
era stretto dall’una parte dai Senesi, dall’altra dai Fiorentini e
da trecento cavalieri che il re Roberto mandò a Colle di Val d’Elsa.
Cosicchè Arrigo, scemato di genti e di là partitosi, giugneva in Pisa
non senza contrasto a’ 9 di marzo.[142]

Quivi sovvenuto d’armi e di danari e di galee dai Genovesi e da
Federigo di Sicilia, e avuto anche di Allemagna grande rinforzo,
s’apparecchiava a maggiori imprese; frattanto bandiva ribelli
all’Impero il re Roberto ed i Fiorentini.[143] I quali per questo
crescente pericolo e perchè i grandi, aggravati dalla guerra, più
forte chiedevano avere parte nei magistrati, diedero per cinque anni
al re Roberto la signoria della città, a questi patti che ne pigliasse
egli la guardia e la difesa, senza alterare però il governo come era
allora costituito, salvo che in luogo del Potestà il re mandasse un
suo Vicario che si mutava ogni sei mesi: il primo di questi, Iacopo
Cantelmo, venne in Firenze nel giugno del 1313. Lucca e Pistoia fecero
anch’esse quel che Firenze aveva fatto. A’ 5 d’agosto l’Imperatore
muoveva da Pisa per ire contro al re Roberto; ma dopo avuti co’
Fiorentini piccoli scontri intorno a Siena, egli già infermo da più
tempo, ai 24 dello stesso mese venne a morte in Buonconvento, e fu
detto di veleno a lui apprestato in modo sacrilego: queste favole
consolano i civili odii e gli intristiscono. La sepoltura di lui si
vede tuttora nel Camposanto della città di Pisa, che a lui fu tanto
bene affetta.

Falliva per quella morte l’ultimo conato per cui nell’Italia si
cercasse ricondurre viva e presente l’Imperiale potestà, e i Fiorentini
furono liberi da un grande pericolo. Ad essi però altro e non piccolo
sopravvenne, imperocchè i Pisani temendo le vendette di tutta Toscana,
dopo avere offerta invano la signoria della città loro al re Aragonese
di Sicilia ed al Conte di Savoia e a talun altro dei baroni i quali
avevano seguitato Arrigo, trovarono alfine chi avidamente la occupasse.
Era questi Uguccione della Faggiuola, da lungo tempo ruminante pensieri
ambiziosi, allora vicario Imperiale in Genova, e per la molta sua
scienza di guerra, pel grande seguito e per la riputazione che si era
acquistata, rimasto a capo della parte ghibellina. Faceva egli suo pro
della stanza che in Pisa continuarono per qualche tempo molti cavalieri
dell’esercito tedesco disperso per la morte d’Arrigo VII; e dopo avere
sparso il terrore nei paesi circostanti, occupava Lucca, della quale
con grande violenza si fece signore, essendo riuscito tardo ed inutile
il soccorso dei Fiorentini. E questi al vedere tanto gran nembo di
guerra addensarsi contro loro, chiesero d’aiuto il re Roberto; il quale
inviava ad essi ben tosto Piero duca di Gravina, suo minore fratello,
con trecento cavalieri. Ma Uguccione continuando a farsi innanzi,
poneva assedio a Montecatini, avendo con sè l’aiuto dei Visconti
e molto numero di Tedeschi e Ghibellini di Lombardia e fuorusciti
Toscani, che facevano grande esercito. Era il Duca di Gravina molto
grazioso in Firenze, talchè poco meno non gli dessero la signoria
a vita, e per favore eleggeva anche i Priori ed il Gonfaloniere: ma
non bastando contro alle forze troppo maggiori di Uguccione, venne da
Napoli altro numero di cavalieri; e con essi il Principe di Taranto,
anch’egli fratello del Re, al quale spettando per la età il comando, fu
la ruina di quella impresa. Grande e memorabile battaglia si combatteva
sotto Montecatini a’ 29 d’agosto 1315, nella quale ebbe Uguccione
vittoria intera e vi morivano oltre il Duca di Gravina e il figlio
del Principe, forse duemila tra cavalieri e pedoni, e centoquattordici
(scrive il Villani) i quali erano de’ maggiori cittadini di Firenze:
quivi, in Bologna ed in Perugia ed in Siena e in Napoli, per il pianto
dei cittadini perduti, tutto il popolo si vestì a lutto.[144]

Firenze intanto per quella rotta venne a partirsi novellamente:
due sètte erano surte tra’ Guelfi; una, con a capo Pino della Tosa,
amava la signoria del re Roberto e dei Francesi; l’altra, retta da
Simone della stessa casata, stava all’incontro, nè vergognò cercare
aiuto anche di Tedeschi: entrambe erano seguitate da nobili e plebee
famiglie, ma quella di Simone aveva maggiore potenza e credito presso
al popolo. Padroneggiava la città; e se non avesse temuto Uguccione,
avrebbe essa cacciato quella che stava pel Re. Aveva questi già
licenziato il Conte Novello, suo capitano di guerra, il quale come
Vicario teneva in Firenze, ma con poca autorità, le veci di Potestà
e di Capitano: la parte contraria occupava il priorato e tutti i
pubblici uffici, e molto poi si rinforzava creando nel maggio del 1316
un bargello, che fu Lando d’Agubbio, uomo carnefice e crudele, cui
diedero in seguito anche il gonfalone della Signoria. Costui risedendo
a piè del palagio dei Priori, mandava a pigliare per la città e per
la campagna chiunque volesse, sotto colore di essere Ghibellini, e
senza processo gli faceva tagliare a pezzi con le mannaie. Fu in tal
modo trattato un giovine de’ Falconieri innocente, e molti di altre
casate nobili e del popolo. Si fece in quel tempo una moneta falsa,
quasi tutta di rame bianchita d’argento di fuori, e gli chiamarono
_bargellini_. Lando d’Agubbio riempiva di terrore Firenze, quando
grandi e popolari alla fine insofferenti di quella bestiale tirannia,
si rivolsero segretamente al re Roberto, il quale inviava suo Vicario
il Conte di Battifolle; e questi avendo levato di mezzo, a grande
fatica, lo scellerato bargello, nell’ottobre dello stesso anno tolse
di mano a quella setta il priorato e gli altri uffici. I nuovi dodici
Priori che vennero poi, furono presso che tutti di parte del Re,
ed il Conte da Battifolle governò allora la città con saggezza e
senza confische. Ed in quegli anni istituirono la registrazione dei
Contratti, gravandoli di una gabella; e procedeva l’edificazione delle
nuove mura di Firenze.

In questo frattempo la caduta di Uguccione liberava i Fiorentini d’un
grande sospetto, se non fosse dopo lui sopravvenuto ai danni loro un
uomo che fu troppo di lui più formidabile. Aveva Uguccione perduto
in un giorno, e fu detto per sua incuria, le due città di Pisa e di
Lucca; dopo di che nell’aprile del 1316 gli convenne fuggirsi esule in
Verona a Can Grande della Scala: esempio memorabile di fortuna sempre
fugace in quei condottieri che a un tratto sorgevano e tosto ad altri
davano luogo. Pisa cedè per allora in potestà del conte Gaddo della
Gherardesca, intanto che Lucca ebbe a signore Castruccio Castracani
degli Interminelli; il quale seguace in Lunigiana di Uguccione, e ivi
già possente e sospettato da lui, saliva dai ceppi e dagli appresti di
morte a quella grandezza che tosto vedremo. Dapprincipio il re Roberto,
venuto a pace con Pisa e Lucca, seco trasse i Fiorentini; e a questo
modo Toscana fu quietata per allora.[145] Ma l’anno dipoi il Re, dopo
avere tentato una impresa contro la Sicilia, venne a soccorrere Genova
assalita dai fuorusciti ghibellini e dalle forze di Matteo Visconti
signore di Milano e molto terribile sostenitore di quella parte.
Aveva Matteo firmato una lega con l’Imperatore di Costantinopoli,
col re Federigo di Sicilia, con Castruccio signore di Lucca e con la
città di Pisa. Roberto, all’incontro, avendo in Firenze ottenuta la
continuazione della signoria per altri tre anni, ebbe da questa città
l’aiuto di cento cavalieri e cinquecento fanti, con più altri che
gli vennero dalla Toscana e dalla Romagna. Gli scontri sotto Genova
erano frequenti; il Re stesso e i suoi gentiluomini battagliavano con
la spada in mano. Finalmente l’assedio fu tolto; ma ricominciava con
nuovo furore, partitosi il Re, che andò in Avignone a ritrovare il
Pontefice. Guelfi e Ghibellini si combattevano in Lombardia, dove i
Fiorentini mandarono soccorsi d’arme: i Ghibellini però sempre eran
ivi prepotenti, e soprattutti Matteo Visconti; cosicchè i Guelfi ed il
re Roberto e con essi papa Giovanni XXII, procurarono venisse in loro
aiuto di Francia Filippo nipote del re Filippo di Valois; il quale
apparve un istante, e nulla fece. Pure le forze napoletane essendosi
presso a Genova incontrate con le siciliane, queste ebbero la peggio;
talchè l’assedio fu tolto, ed ivi prevalsero il re Roberto e la parte
guelfa. Ma Castruccio, sollecitato da Matteo e dalla lega ghibellina,
aveva cominciato fin dalla primavera del 1320 la guerra contro ai
Fiorentini; la quale durò tutto quell’anno con varia fortuna, avendo
potuto i Fiorentini per alcun tempo tenere a bada Castruccio, che
accennava contro a Genova. Ma questi dipoi rinvigorito di nuova gente
che gli era scesa di Lombardia, e dimostrata la virtù sua, pigliò a
forza più castella, e ruppe in più scontri le genti nemiche, portando
la guerra con danni gravissimi e con terrore dei Fiorentini fin sotto
Fucecchio nel giugno dell’anno 1321. Il che destando gravi lagnanze
con biasimo del Gonfaloniere e de’ Priori, a questi fu aggiunto un
consiglio di dodici Buoni uomini, senza dei quali ai Priori non fosse
lecito di pigliare alcuna grave deliberazione: cotesto ordine assai
lodato rimase durevole d’allora in poi nella Repubblica.[146]




CAPITOLO VIII.

DANTE; SCRITTORI E ARTISTI SUOI CONTEMPORANEI. [AN. 1268-1322.]


Dante Alighieri nacque in Firenze l’anno 1265, d’antica e nobile
famiglia guelfa. Era quella parte in bando tuttora, e convien dire che
il padre, o almeno la madre di lui, prima degli altri fossero in patria
rimessi; senza di che non avrebbe egli potuto qui avere la _fonte_
del suo _battesmo_. Tornarono i Guelfi l’anno dipoi, ed i Ghibellini
cacciati perderono per sempre lo Stato: a questo modo l’Alighieri non
ebbe mai dalla comunanza dei dolori passioni che molto lo stringessero
a quella parte a cui di nome apparteneva, non vidde intorno a casa
sua le armi tedesche; ma con le prime voci che dentro all’animo gli
scenderono udiva compiangere al misero Corradino, e in odio venuta la
cupa superbia di Carlo d’Angiò: udiva da molti lamentare la vacanza
dell’Impero, le voglie divise, e le inferme condizioni dell’Italia;
vedeva ammontarsi già intorno le colpe della parte vincitrice. Questa
era la sua: ma dal silenzio degli storici e di Dante stesso dobbiamo
tener per certo che il padre di lui non fosse dei più fortunati a quel
banchetto, nè quella famiglia fu mai doviziosa da stare in alto per sè
medesima; e già le minori tra le nobili casate, quando anche guelfe,
aveano sul capo il nuovo popolo delle arti, che riuscì a pigliarsi
con la istituzione dei Priori in mano lo Stato, quando era il poeta
nell’adolescenza. Combatteva egli a Campaldino insieme co’ Guelfi; ma
tosto dipoi ecco essere i nobili vessati ed oppressi da leggi crudeli
e all’ozio costretti, se non rinnegassero il grado loro, ma tuttavia
sempre in patria sospetti. Si pensi ognuno quale fosse il cuore di
Dante quando egli dovette, per conformarsi ai novelli tempi, dare il
suo nome all’Arte degli Speziali.

Ma la sua vita negli anni primi fu di amatore e di poeta, che in sè
cercava come tradurre l’amore in idea; e questa educando via via con
la scienza, dare una forma a quel pensiero che già tutto ambiva in sè
comprendere l’universo. Dovea ben essere quella vita, e noi sappiamo
che fu, solitaria: poco la Repubblica e le ambizioni e le tempeste
in campo angusto lo attiravano; le sètte guardava dall’alto, e quasi
alle due parti indifferente; delle armi sue in Campaldino poco si
gloriava: scriveva d’amore, e già nella mente ferveva confuso il sacro
Poema. Per tutti quegli anni prima che fosse egli a mezzo del cammino
della vita, vedeva in Firenze, gli uomini più saggi studiarsi in più
modi a rappacificare insieme le sètte nemiche, tornando in patria gli
sbanditi; vedeva all’incontro una mano di potenti saliti dal basso,
fondare sull’odio ai Ghibellini ed ai Magnati tale uno Stato che
non sopravanzasse l’altezza loro. Coteste cose a Dante erano tanto
odiose quanto era egli appassionato, e avevano toccato il colmo quando
l’età lo condusse ad avere parte negli uffici. Fu breve l’avvolgersi
di lui nel turbine della vita pubblica: in quella portava un alto
animo, vôlto sempre a rettitudine, ed un ingegno che trascendeva i
fatti e gli uomini circostanti, e fiere passioni pronte a trasmodare
se l’ira o il dispregio o l’insofferenza le accendesse. Ma dei primi
uffici esercitati da lui sappiamo ciò solo, ch’egli ebbe col nome
d’ambasciatore l’anno 1299 dalla Repubblica una commissione al Comune
di San Gimignano: le altre supposte da taluno dei suoi biografi non
sono che favole. Tenne due mesi il Priorato; e da quella fonte (come
egli scrive) d’ogni sua miseria, usciva l’esilio che tutta d’allora
in poi mutò la sua vita. Chi voglia ad un tratto farsene ragione,
guardi la sua effigie fiorente di giovinezza come ora tornò in luce
dipinta da Giotto; poi ripensi l’altra scarna ed irosa che a tutti i
secoli diede immagine del sommo Poeta. Già era scritta la _Vita Nuova_
nell’anno suo ventisettesimo, che è il tempo in cui la giovinezza suol
farsi virile, e molte idee prima vaganti pigliano fermezza, e l’uomo
acquista più intera e più salda la coscienza di sè stesso. Morta era
Beatrice e quindi l’amore, poichè ebbe perduta l’immagine viva che
a sè lo attraeva, divenne un pensiero, voleva dal libro della _Vita
Nuova_ salire al Poema allora concetto e come uscito dalla prima
opera giovanile; all’alto disegno doveva farsi guida Beatrice stessa
celestialmente trasformata, ed egli in quest’opera tutto infondere sè
medesimo. Così nell’amore cercava egli sempre l’interezza del volere:
ma dentro all’animo trasmutabile e fuori di esso erano impedimenti
d’ogni maniera, da lui accennati e a lui solo noti; e _fosse_ gli si
_attraversavano_, e _catene_ lo stringevano. Ond’egli «volse i passi
suoi per via non vera:» sentiasi _gravate le penne in giuso_, aveva
perduto _la speranza dell’altezza_. Come egli potesse tanto _smarrire
la via diritta_, noi nol sappiamo; lo sapeva egli, e dalle grandi
altezze si fanno le grandi cadute. Si ammogliava in quelli stessi
anni alla Gemma dei Donati, famiglia come gli Alighieri di antico
lignaggio ma di piccola ricchezza; era di essa quel messer Corso senza
del quale può tenersi che non avrebbe Dante esulato, e tra’ parenti
di Gemma e quelli di Corso potevano essere inimicizie, le quali si è
visto che erano tra Donati e Donati prima dell’anno 1293. S’immischiò
allora nelle pubbliche faccende; ed ecco sull’anima cadere il ghiaccio
delle cose materiali, ed il cuore, non più di sè pago, sentire
inceppato da nuove passioni. Ma sempre al Poema come a suo rifugio
ricorreva l’intelletto, mirando a quel punto dove poesia e filosofia
stanno insieme congiunte, e verso il quale intendeva egli col viaggio
simbolico.

Dai fatti studi sempre alternati con la poesia uscirono alcune
esercitazioni filosofiche più tardi prodotte col nome di _Convito_;
doveano essere maggior numero, e di questo libro almeno una parte certo
è che fu scritta innanzi l’esilio. Pare alle volte che si annesti
con la _Vita Nuova_; e per l’andare incomposto si vede che è frutto
via via di studi non ben digeriti: quel trattato sulla nobiltà direi
scritto a conforto dell’abbassamento in che fu ridotto il ceto de’
grandi pei recenti ordini di giustizia; ma qui non è Dante acceso per
anche dalle ire di parte. Nel principio del _Convito_ con argomenti
di molto affetto si scusa d’averlo scritto in quel volgare che aveva
egli appreso fino dalla culla, e che in altro libro poco più tardi
vituperava; ma in questo mezzo l’esilio intervenne, o più veramente
la disperazione del ritorno. Avea nell’esilio e nella varietà delle
dimore sentito più vivo, e quasi direi a sè più vicino, il pensiero
dell’Italia; di questa s’era egli fatto cittadino; e la sventura sua
medesima ampliando gli abiti della vita, lo conduceva là dove la mente
godeva fermarsi, io dico al grande e all’universale. Sentiva mancare
alla nazione una lingua che tutti accettassero come signora; e scrisse
il libro _De Vulgari Eloquio_, non a vendetta contro a Firenze, ma
come colui che le incertezze o le insufficienze quanto all’uso di
questa lingua tentava risolvere, ad essa guardando come di fuori e
per dottrina e speculazione: vagante italiano, cercava un volgare
che «in nessun luogo riposasse,» tuttavia ritenendo nello scrivere
quello medesimo ch’era stato «congiugnitore de’ suoi parenti.» Ma usò
il latino in questo e nel libro della _Monarchia_, dove egli intende
chiarire e svolgere quel principio d’unità imperiale che, uscito da
Roma, aveva mille anni tenuto implicato il mondo cristiano come in
un nodo che i due capi stringessero andando per contrario verso. Qui
Dante parrebbe fatto straniero alla città sua; ma come alle ire che lui
consumavano sta in fondo l’amore, così nel concetto ideale affatto di
questo libro si accolgono dottrine che non contrastavano nè al sentire
di uomo italiano, nè a quel diritto di cittadina indipendenza che Dante
avrebbe in patria voluto a ogni costo mantenere.

Nel libro pertanto della _Monarchia_ abbiamo l’esposizione del
sistema cui Dante, è vero, s’ingegnava allora di dare coerenza per
via di sofistiche argomentazioni; ma noi crediamo da gran tempo tutto
quell’ordine di concetti stesse nel fondo del suo pensiero. L’avere
egli posto nella città e nel popolo di Roma la fonte di quel diritto
dal quale uscisse il sommo impero ed universale, non era dottrina che
Dante si fabbricasse allora a comodo della sua tesi, ma era italiana,
era cattolica, era grande; era dottrina che ambiva con l’ordine
assicurare la libertà, nell’unità ammettere e comprendere le varietà;
farsi attuazione dei voleri di Dio sulla terra, fondando tra gli
uomini, col regno della virtù, perpetua pace universale: la monarchia
dell’Alighieri, l’impero, il veltro, non potevano essere a questo
modo altro che ideale cosa. Quindi a noi pare che mentre i libri del
_Convito_ e del _Volgare Eloquio_ null’altro ci mostrano che studi
interrotti; la _Vita Nuova_ e la _Monarchia_ ne dieno ragione, quello
dell’anima del Poeta, questo del pensiero civile o politico quali si
vennero a trasfondere nella grande opera del Poema.

È certo che Dante lo aveva cominciato, e in qualche parte già era noto,
prima ch’egli uscisse di Firenze. Concetto nell’animo subito dopo la
morte di Beatrice nove anni innanzi l’esilio, volea da principio egli
scriverlo in latino, come libro che doveva non mai abbassarsi dalle
ideali regioni; ma io credo pure che l’affetto in lui prepotente gli
facesse tosto mutare pensiero: ed è fuori d’ogni dubbio che i primi
canti composti in Firenze fossero in volgare. Abbiamo indizi e autorità
non al tutto vane che l’opera del Poema interrotta al fine del settimo
Canto, ricominciasse fuori di patria col principio dell’ottavo. Ma non
vuolsi però immaginare che un tale lavoro procedesse per ordine come
farebbe un calcolo d’aritmetica, nè che l’Alighieri poi non mutasse
o trasponesse quello che aveva prima scritto. Chi oserebbe divinare
dentro ai segreti di una fantasia possente le vie per le quali si
viene a svolgere la composizione? nè Dante pensava i lunghi affanni
che egli darebbe ai commentatori. Nel sesto dell’Inferno la predizione
di Ciacco si aggira su’ guai della _città partita_ dove i _giusti non
sono intesi_: dovea pertanto in patria essere egli tuttavia. Ma ben si
ode stridere il dolore della recente ferita in quelle furiose parole
contro a Filippo Argenti, le quali s’incalzano per più terzine del
Canto ottavo con tanto feroce compiacimento. Scriveva queste dunque
già essendo in esilio; al quale accenna chiaramente ma in modo assai
più temperato nel decimo Canto, quando oltre a due anni dopo la prima
cacciata erano scorsi, ma tuttavia gli balenava di tratto in tratto
qualche fiducia del ritorno. Dovevano certo fino dal principio nella
contestura del Poema entrare le umane come le divine cose, entrarvi
ma sotto a un guardo più sereno, perchè non cercava allora il Poeta
altro che inalzarsi fuori delle interne passioni dell’animo, che egli
con la scorta di Virgilio e di Beatrice sperava domate. Quindi è che
il linguaggio e il pensiero stesso nei primi sette Canti mi sembrano
avere tempra più mite; in questi è Dante, ma non per anco inacerbito
dalle sue piaghe e, se oso dirlo, sanguinante. Roma nel secondo è
Roma ideale, non quella ond’egli si chiamò tradito; l’Impero deriva da
essa ed insieme l’_ammanto papale_, sotto a cui non guardava egli per
anco agli uomini che lo portavano. Questa è una sorta di professione
di fede posta in principio e rimasta ferma per tutto il Poema; se non
che essendosi dopo all’esilio in lui destate nuove passioni che pur
volevano disfogarsi, sentì egli avere bisogno di scendere ad altro
linguaggio da quello che avrebbe voluto da prima serbare. Allora
cred’io desse al Poema titolo di Commedia; e scrisse il libro del
Volgare Eloquio, il quale doveva nella parte non compiuta esporre le
regole che a sè medesimo cercava egli quanto alla lingua ed allo stile
in questo genere di composizione.

La stesura del sacro Poema e la fatica del condensare ivi gli affetti
ed i pensieri che la forte anima comprendeva, lo _fecero macro_ tutto
il rimanente della vita: ne usciva il libro più intiero in sè stesso
che umano ingegno mai pensasse. Come niuna opera di poesia si spazia
su tanta ampiezza di cose, dai tramiti angusti della vita materiale
fino alle più alte rivelazioni della coscienza; così nessuna riesce
a comporre tante cose in un concetto unico, nel quale Dio, l’uomo
e l’universo, come l’uno all’altro necessari si offrono insieme
all’intelletto e a tutta l’anima del Poeta: in ciò a mio credere sta
la preminenza dell’Alighieri tra’ poeti di ogni lingua. Altri ebbe
forse dopo lui in altro idioma e sotto forma drammatica, una vena più
ricca e possanza di creare in maggior copia immagini vive; prodotti
di una facoltà inventiva che una dopo l’altra e ognuna da sè le fa
passare incessantemente dinanzi al pensiero, come obietti nei quali
non pare che egli si fermi o che più all’uno che all’altro consenta.
Ebbe il maestro di Dante, Virgilio, più di lui squisito e fino il
sentire di ciascuna cosa, e dolce e armonica sempre la parola nutrita
d’affetti. Ma per l’Alighieri il mondo pare che si rifletta insieme
tutto dentro a lui solo; talchè in lui sta l’unità del Poema suo e sta
insieme l’universalità, perchè il pensiero di lui ambiva come da un
centro a una circonferenza _volgere il sesto_ fino all’estremo dove
non vanno altro che le idee, e tutte chiuderle in sè stesso. Così nel
libro è tutto l’uomo, e quindi il nome di lui ha quasi un culto nel
mondo. Della sua vita noi volemmo qui solamente toccare i fatti che
appartengono all’istoria, dappoichè in tanta eccellenza di argomento
noi male potremmo aggiungere cosa, la quale ai dì nostri non fosse di
troppo.

In quello stesso anno 1300, in cui Dante percorreva il celestiale suo
viaggio, un mercante fiorentino Giovanni Villani trovandosi in Roma
pel grande Giubbileo che Bonifazio VIII aveva intimato e al quale
accorrevano cristiani d’ogni paese in numero incredibile, «veggendo
le grandi e antiche cose di Roma, e leggendo le storie e’ grandi
fatti de’ Romani, pigliò animo a scrivere i cominciamenti di Firenze
e i fatti dei Fiorentini, e le altre notabili cose dell’universo in
brieve.» Quella cronaca o storia è la maggiore alla quale uomo avesse
posto mano da molti secoli. Così ad un tratto le nuove italiane lettere
sorgeano giganti ed a sè faceano campo l’universo. Nota il Villani
stesso, come «Firenze allora fosse nel suo montare e asseguire grandi
cose, siccome Roma nel suo calare:» nè falso era quel giudizio; ma non
che nell’ordine politico, anche nell’ordine intellettuale il montare
di Firenze non corrispose intieramente al miracolo di quei primordi.
Gli uomini dall’ampio e forte pensiero qui aveano spirato le aure
del secolo magnanimo di San Tommaso e dell’Alighieri; ma innanzi di
rinvenire altezze consimili, Firenze aspettava la dantesca anima di
Michelangelo e l’intelletto di Galileo.

La Poesia Italiana era sorta prima della metà del secolo tredicesimo:
i Siciliani la celebrarono accolti nella splendida e gaia corte di
Federigo II, il quale egli stesso amava far versi di lingua volgare in
un co’ suoi figli; quasi piacesse allo Svevo anche in ciò contrastare
ai Provenzali, che n’erano stati più antichi maestri. «Lo re (Manfredi)
spisso la notte esceva per Barletta, cantando strambuotti e canzuni,
che iva pigliando lo frisco; et con isso ivano dei musici siciliani,
ch’erano gran romanzaturi.[147]» Dante incontrava nel _Purgatorio_
Guido Guinicelli [m. 1276], pel quale ebbe l’arte del canto maggiore
coltura che in Sicilia non avesse, e parve seco lui pigliare stanza
in Bologna, dove accorrevano da oltre un secolo gli studiosi di tutta
Italia. Dei Toscani poeti, un Lapo degli Uberti e quel cardinale
Ottaviano degli Ubaldini che nelle istorie è ricordato come gran
capo di parte e politico ardimentoso, furono tra’ primi dei quali
sia rimasta memoria. Guittone d’Arezzo [m. 1294] ebbe maggiore e più
durevole fama: di lui ci pervennero versi e prose, ma troppo guasti
dalla sformata lezione perchè ne sia dato recarne ora buon giudizio;
talune però, e massimamente un celebre sonetto di lui alla Vergine,
mostrano in lui un poeta vero ed una lingua non balbettante. Ingegno
acuto e capace di più alto volo, ma fantastico e temerario nelle
filosofiche speculazioni e nelle sètte politiche, fu Guido Cavalcanti,
che parve allo stesso Alighieri degno di correre seco gli spazi dei
morti: egli e Cino da Pistoia [n. 1270, m. 1337], poeta insigne e
giureconsulto, se non erano offuscati da quel terribile coetaneo loro,
avrebbono fama e lode maggiore per aver essi precorso a quella poesia
più temperata e più serena che il sovrano d’un’altra età Francesco
Petrarca seppe condurre a sì alto segno. Francesco da Barberino [n.
1264, m. 1348] espresse in rime non infelici concetti morali ed alcune
delle filosofiche sottilità che al tempo suo predominavano; i libri
di lui non sono picciol lume alla storia dei costumi e del pensare
dell’età sua. Fra Iacopone da Todi [m. 1306] scriveva cantici che
tuttora ci rimangono in gran numero, alquanto rozzi e che risentono
del parlare umbro; non mai però senza vigoria di stile e d’affetto, e
spesso rivelatori di quelle passioni religiose che alle politiche si
mescevano. Nè vuolsi tacere il lucchese Buonagiunta, che Dante stesso
parve agguagliare al più chiaro tra’ poeti siculi Iacopo da Lentini
ed a Guittone d’Arezzo. Di altri minori non è qui luogo a discorrere,
tra’ quali due si rendettero famosi per nimistà contro all’Alighieri; e
furono Dante da Maiano e Francesco d’Ascoli, il quale in Firenze come
eretico e stregone fu arso l’anno 1327, autore d’un poema intitolato
l’_Acerba_; titolo che bene si poteva convenire anche alla maligna e
riottosa natura di lui.

La Prosa in Italia principiò ad essere coltivata nel tempo stesso della
Poesia. Questa precede nei popoli i quali pervengono la prima volta a
civiltà; ma in Italia le nuove lettere tutte nutrivansi di memorie:
ed il volgare non era altro che un latino trasformato dalla lenta
opera dei secoli, il quale divenne idioma nuovo e compiuto appena che
il parlar comune ebbe acquistato tanta sicurezza di sè medesimo, che
potesse nelle scritture distinguersi dalla lingua madre, e pigliar
forma tutta sua propria. Il che nella prosa dovette rendersi più
agevole di quello che fosse nel linguaggio figurato, dove predominavano
gli esemplari o provenzali o latini, e che non traeva dal comun
parlare norme sicure e bastevoli alla ambizione letterata di quei
primi verseggiatori. La Cronaca di Matteo Spinelli pugliese [n. 1230],
anteriore ad ogni altra in lingua volgare, è più italianamente scritta
che non le rime dei Siciliani i quali sforzavano l’aspro dialetto
a’ suoni e alle forme dei cantori provenzali.[148] Ma bentosto il
seggio della lingua e del sapere veniva a porsi in Toscana. Più antico
d’ogni altro fu Brunetto Latini, maestro di Dante, autore d’un Libro
di sentenze rimate a cui diede il nome di _Tesoretto_. La maggiore
opera sua, il _Tesoro_, fu scritta in francese: la chiameremmo oggi
una piccola enciclopedia, contenendo essa quanto di fisica o di certa
pratica filosofia chiudevasi allora nelle comuni scuole. Di lui abbiamo
però in volgare anche versioni dal latino; e queste forse avranno dato
al giovanetto suo discepolo animo a scrivere quella lingua che egli
udiva parlare alla madre. Comincia la serie degli Storici Fiorentini
dalla Cronaca che va sotto il nome di Ricordano Malespini, continuata
da Giachetto suo nipote sino all’anno 1286. Pei tempi anteriori al
1300 basterà qui ricordare, come documenti della lingua, la versione
dei Trattati d’Albertano da Brescia fatta l’anno 1278 da un notaio
pistoiese, e quelle assai più notevoli di Bono Giamboni, il quale
moriva prima che Dante scrivesse. A questi però sovrasta molto con
quella sua Cronaca il fiorentino Dino Compagni [m. 1323]: l’Alighieri
tiranneggia col fiero ingegno la lingua, alzandola come una bella
prigioniera fino agli amplessi del sire; Dino, che ha tanto viva ed
efficace la parola, non riesce però a nascondere un qualche sforzo
nella composizione; sinceramente appassionato, ma pure ambizioso
di dare al racconto la forma di storia secondo forse potè averne
l’esempio in Sallustio. In quanto all’arguta speditezza dello stile
si lascia il Compagni addietro il Villani, che tanto lo supera per la
universalità dell’argomento e nella scienza dei fatti. Agli storici
ed ai poeti s’aggiungevano i Moralisti; la lingua bastava a tutto
svolgere il pensiero come a significare l’affetto. Il più antico di
cui si abbiano predicazioni in volgare fu il frate Giordano da Rivalta
[m. 1311]; non quali però da lui venivano pronunziate, ma trascritte
compendiosamente da uno degli ascoltatori suoi. Conseguitava bentosto
dello stesso ordine dei Predicatori, e nato pure di quella stessa
provincia Pisana, altro d’assai maggiore scrittore Fra Domenico Cavalca
[m. 1342], maggiore forse d’ogni altro che avesse mai l’idioma nostro,
quanto alla proprietà delle parole e alla disinvoltura dell’andamento e
alla naturalezza delle armonie: ascetico e moralista nei trattati che
di esso ci rimangono in buon numero, egli è narratore impareggiabile
in quelle vite o leggende dei cenobiti e degli anacoreti, che vanno
col nome di Vite dei Santi Padri. Terzo dell’Ordine e della provincia
stessa fu Bartolommeo da San Concordio [m. 1347], il quale con un breve
libretto d’antiche sentenze ridotte in volgare meritò anche meglio
della lingua che non per la traduzione delle Storie di Sallustio.
Questi furono i principali tra gli scrittori che appartengono alla età
dell’Alighieri e ai primi anni del secolo quattordicesimo.

Il dodicesimo era stato come il secolo eroico della città di Pisa, il
secolo delle grandi imprese: nel susseguente ella pervenne a quello
splendore, al quale suole nelle umane cose conseguitare la decadenza.
Aveva essa edificato già innanzi la fine di quel secolo il suo mirabile
Duomo, nel 1152 il Battistero, e nel 1174 il famoso Campanile. Bonanno
pisano architettore di questo bello e singolare edifizio, si rendè
chiaro altresì per lavori di fusione in bronzo: una porta del Duomo
della sua città, e quella del tempio di Monreale presso Palermo di
già prenunziano alle arti una adolescenza promettitrice. La Scultura
mantenuta viva per tutti i secoli anteriori dalle grandi opere
architettoniche alle quali era ella necessario ed abbondante sussidio,
la scultura precorreva nel suo risorgimento alla pittura, ed ebbe il
suo Giotto in Niccola Pisano nato verso il 1204, settant’anni prima del
fiorentino Pittore. Molte sculture a basso rilievo in Pisa ed altrove,
e soprattutto la celebre arca di San Domenico in Bologna, pongono il
nome di Niccolò in cima a quelli degli altri grandi restauratori o, a
dir meglio, fondatori delle arti belle in Italia. Giovanni suo figlio
dava il disegno di quel mirabile Camposanto che fu incominciato nella
città di Pisa l’anno 1278, sei anni prima della sconfitta che nelle
acque della Meloria poneva termine alle grandezze di quella illustre
città.

La Pittura nei secoli precedenti era in mano dei Greci, i quali anche
nella decadenza dell’Impero bizantino uscivano fuori a praticare come
mestiero le arti belle. I mosaici soli mantenevano qualche grandiosità
di composizione, ed era il pennello rozzamente usato dai miniatori:
queste arti in Italia comunque non affatto estinte mai, da pochi
si trovarono oscuramente esercitate prima del secolo tredicesimo.
Firenze, venuta (come dicemmo) in potenza assai più tardi di altre
città toscane, incominciava forse ultima tra queste la serie dei
suoi pittori; ma occupò tosto il primo seggio, e lo ritenne poi senza
intermissione. Siena ebbe il suo Guido, mentre Giunta Pisano dipingeva
in quella città dove Niccola aveva innalzato a più alto segno la
scultura. Ad essi in Lucca s’accostava un Buonaventura Berlinghieri;
e in Arezzo Margheritone scultore e architetto, che fioriva dopo la
metà di quel secolo medesimo, fu anche pittore: nei primi tempi gli
stessi uomini professavano tutte insieme le arti del bello. Veniamo
adesso ai Fiorentini. Andrea Tafi, mosaicista, è messo innanzi
come pittore con lode soverchia dal Vasari, studioso di corteggiare
alla città principesca; Buffalmacco ha più nome dai novellieri come
bizzarro ingegno, di quel che egli abbia pe’ suoi dipinti. A Giovanni
Cimabue si volle negare, contro al Vasari ed all’Alighieri stesso,
il vanto dell’avere egli innanzi a Giotto suo discepolo tenuto il
campo della pittura; ed il plauso popolare che diede il nome alla
via Borgo Allegri, e le fiaccole onde fu accompagnata in Santa Maria
Novella quella Madonna di lui che ivi tuttora si vede, oggi con
troppa incredulità si tengono come favole: in qualunque tempo ciò
avvenisse, potè quella tavola, che per ampiezza di stile segna un
progresso nell’arte, esser cagione di festa in un popolo già tanto
vivo al senso del bello. Ma Giotto agli altri poco dovette, e l’arte
a lui ogni cosa [n. 1276, m. 1337]; e se le pratiche del dipingere
dopo lui molto si raffinarono, e all’arte venne grande soccorso da
quella scienza che si trasmette; io non so poi chi lo vincesse quanto
alla verità dei concetti, e alla naturalezza delle mosse, e alla
evidenza dell’espressione. Il pecoraio del Mugello, che ampliò la
pittura con la potenza che era in lui somma di comporre semplicemente
le grandi storie, ornava con le sue opere molte tra le maggiori città
d’Italia; e fu capo d’una scuola che instaurava le arti moderne, e
che dipoi le conduceva sino all’ultimo confine loro: Gaddo e Taddeo
della casata illustre dei Gaddi, furono primi tra’ suoi discepoli. A
Giotto Firenze deve anche il suo mirabile campanile, dove la varietà
delle ardite forme che il medio evo seppe inventare, vien temperata e
quasi costretta a regolare bellezza dalla semplicità delle linee che
appartengono allo stile classico. Le tradizioni grecolatine, in Italia
mantenute dalla presenza dei monumenti, di rado concessero alle nostre
cattedrali quella terribile maestà ch’esse ebbero nel settentrione, e
forse renderono talvolta incerto lo stile anche dei primi restauratori.

L’Architettura cristiana a cominciare dal quarto secolo (infino cioè
dalla istituzione del culto pubblico e solenne) si creò forme sue
proprie, ed innovò sull’antica arte. Poi nel dodicesimo secolo la
forma di croce data generalmente alle chiese e i sesti acuti e le spire
sostituivano all’arte greca un’arte nuova e tutta germanica, la quale
non vuolsi certo paragonare all’antica quanto alla purità dello stile
e alla simmetrica perfezione delle parti; ma come barbara e più audace
sorpassa e trascende quegli esemplari del bello, con la profusione
degli ornati, con la novità delle invenzioni, con l’arrischiato
congegno degli archi e delle volte e delle cupole; ma sopra ogni cosa
per l’accorgimento del temperare la luce, e per l’intendere che fanno
le grandi linee verso il cielo, con religiosa ispirazione. Nel Duomo
di Santa Maria del Fiore l’opera del Brunelleschi soverchia oramai
quella d’Arnolfo, il quale poneva mano al grande edifizio l’anno 1298;
ma sien pure false le parole della commissione che la Repubblica
avrebbe a lui data quattro anni innanzi, certo è che la Cattedrale
fiorentina è la maggiore tra quelle nelle quali gareggiavano allora
tante città d’Italia. Ed in quegli anni Firenze deliberava tutte in un
punto mirabili costruzioni; imperocchè per l’opera dello stesso Arnolfo
sorgeva il Palagio del Comune [1298]; e l’audacissima torre s’innalzava
sopra un’altra torre che appartenne già a una famiglia di grandi; e la
piazza della Signoria s’apriva sulle rovine delle case che furono degli
Uberti: anche il tempio di Santa Croce, cominciato l’anno 1294, fu
architettura d’Arnolfo. L’antico Palagio del Potestà, monumento d’altri
tempi e d’altri ordini politici, è dell’anno 1250; dell’anno 1268
la chiesa del Carmine, del 78 Santa Maria Novella, dell’85 la Loggia
d’Orsanmichele, dell’anno 1299 San Marco, e del 1308 la Prigione delle
Stinche _in qua carcerentur et custodiantur magnates_: di quei medesimi
anni splendidissimi è la chiesa vecchia di Santo Spirito, rifabbricata
dipoi grandiosamente dal Brunelleschi. Nel 1293 il Battistero di San
Giovanni, più anni prima ornato già di mosaici, venne al di fuori
incrostato di marmi bianchi e neri.

Alle civili passioni mescevasi del pari ardente ed operosa la carità
cittadina; molte tra le benefiche fondazioni di cui fu l’Italia
iniziatrice alle altre genti, appartengono a quelli anni stessi.
Tra le quali è debito ricordare la sempre vivace nelle buone opere
confraternita della Misericordia per l’assistenza degli infermi; e
quella del Bigallo, e più altre che furono istituite dalle compagnie
degli artigiani a soccorso degli ammalati e dei poveri dell’arte
loro. Lo Spedale di Santa Maria Nuova venne fondato l’anno 1285 da un
cittadino il cui nome è a noi già caro per altro modo, Folco padre di
Beatrice Portinari: abbiamo tuttora l’effigie in marmo della vecchia
serva di quella famiglia, mona Tessa, la quale cominciò prima a
raccogliere malati in alcune stanze della casa. La religiosa pietà del
padre cresceva ai gentili costumi la figlia ispiratrice dell’Alighieri;
e mona Tessa con l’operosa carità sua temprava forse al poeta
giovinetto, anch’essa, talune delle più dolci sue note.

In quelli stessi ultimi mesi dell’anno 1298, nei quali ponevasi la
prima pietra di Santa Maria del Fiore, ebbe anche principio il terzo
cerchio della città: il vescovo di Firenze e quelli di Fiesole e di
Pistoia, in compagnia di molti prelati e religiosi, furono a benedire
la prima pietra, seguitati da popolo innumerabile e da tutta la
Signoria e ordini della città.[149] Dentro alla quale gli uomini atti
a portare armi, si trova che sommavano a trenta mila, e settanta mila
nel contado. Ne manca una istoria piena abbastanza ed accurata degli
incrementi che il commercio e le industrie dei Fiorentini dovettero
avere rapidissimi in quella seconda metà del secolo tredicesimo, e
i quali produssero la grande opulenza cui sorse a un tratto questa
città. I Fiorentini si spargevano per tutta Europa e per l’oriente,
infaticabili faccendieri;[150] al moto degli animi non bastavano i
confini angusti della città e dello Stato; e anche gli esilii servivano
ad ampliare le relazioni e l’ingerenza loro nelle faccende dei più
lontani paesi. Un racconto di cui si trova frequente ricordo nelle
antiche scritture, non vuol credersi del tutto falso: narrano esse come
l’anno 1300 essendo in Roma venuti ambasciatori a Bonifazio VIII da
ogni parte della cristianità, dodici tra questi (dei quali i nomi si
leggono) mandati da vari principi e perfino di Russia e di Tartaria,
fossero di patria fiorentini. Forse erano uomini mercatanti andati a
Roma pel Giubbileo ed insieme convenuti all’udienza del Pontefice; del
quale poi corse questo detto: i Fiorentini essere nel mondo il _quinto
elemento_. Quello fu il tempo delle più vere grandezze a questo popolo
fiorentino che tutte in un subito le dispiegava, o tutte in germe le
conteneva: nè credo si trovi nelle istorie esempio d’un’altra città,
la quale più secoli vissuta con piccola fama, sorgesse in pochi anni
fino a porsi direi quasi a capo della civiltà nell’Europa risorgente,
e ad un tratto manifestasse tale espansione di vita e tale magnificenza
d’opere e tale altezza d’ingegni. Maggiori sorti forse potevansi allora
promettere alla città di Firenze, se non che molto d’appresso e da ogni
parte la stringevano le forze rivali di tante altre città italiane;
e ciò che a lei facessero i politici rivolgimenti veniamo adesso a
narrare.




LIBRO TERZO.




CAPITOLO I.

IMPRESE E MORTE DI CASTRUCCIO — INTERNE RIFORME: I MAGISTRATI TRATTI A
SORTE. [AN. 1322-1328.]


Ora comincia la più pericolosa guerra che avessero mai intorno
a casa i Fiorentini. Castruccio degli Interminelli, cacciato da
Lucca insieme col padre come Ghibellini, aveva condotto la gioventù
poveramente dapprima in Ancona, quindi a Lione di Francia in servigio
di mercatanti. Fece dimora anche nella Inghilterra, venuto in favore
di quel re, ma gli convenne poi fuggirsene. Combattè con eccellente
lode di valore le guerre di Fiandra sotto Alberto Scotto piacentino,
e si acquistò grazia presso a Filippo re di Francia, a cui lo Scotto
serviva. «Era della persona molto destro, grande, d’assai avvenente
forma, schietto e non grosso, bianco, e pendea in pallido; i capelli
diritti e biondi con assai grazioso viso.[151]» Grande maestro di
guerra, e discostandosi dai modi usati nel governarla, fidava poco
nelle fortezze, dicendo piacergli le fortezze le quali camminano;
e intendeva le ordinanze strette, che rispondono ad ogni cenno del
capitano. Potente sugli animi, e sufficiente a mantenere nei soldati
la disciplina e nei popoli l’ubbidienza, da piccolo stato s’avviò
a grandezza cui niun altro capo ghibellino infino al suo tempo avea
nell’Italia osato aspirare. Ma nulla fondava, perchè ai figli suoi
nemmanco rimase la possessione della città di Lucca, ed egli non fu
altro che un nome nell’istoria.[152]

L’Italia, allora emancipata dalla Germanica signoria, non aveva ben
certe ancora le sorti sue, dappoichè il popolo dei mercanti e quel dei
signori, col nome di Guelfi e di Ghibellini, si pareggiavano tuttavia.
Da questi poteva forse alla nazione venire grandezza, da quelli usciva
la libertà: prevaleva essa principalmente nelle città di Toscana, varia
come il suolo che la produceva; ma erano invece nei piani Lombardi
signorie possenti, costumi baronali e principeschi: ivi era più scarso
il sangue latino, e il fiume del Po chiamava a confondersi nella unità
tutte le acque che in lui sgorgano. Castruccio pertanto rinveniva
intorno a sè campo meno atto alle grandi imprese; era egli a Pisa come
straniero, e a Firenze si può dire, che il suolo stesso lo respingesse.
Nondimeno, se egli non moriva, quel che fosse per avvenire non so; e
quel grande uomo insufficiente a fare sorgere un’Italia forte, poteva
opprimere la Toscana.

Cessata, dopo otto anni e mezzo, nel 1322 la signoria del re Roberto,
i Fiorentini ricominciarono a eleggere essi, come per l’innanzi, il
Potestà e il Capitano. Continuavano intanto a combattere in Toscana
contro Castruccio, e in Lombardia soccorrevano quella maggior guerra
che le genti della Chiesa portavano contro a Matteo Visconti fin sotto
alle porte di Milano. Ma questa perdeva poi bentosto il suo pericolo
essendo venuto a morte Matteo in età di novant’anni, pur sempre fiero
ed avveduto, e uomo di grandi fatti e consiglio: finiva scomunicato
come eretico e scismatico. A quella morte, il maggiore figlio suo
Galeazzo Visconti era cacciato in breve ora prima da Piacenza e poi da
Milano; il che era sgominare tutte le forze de’ Ghibellini, e a Firenze
se ne fecero le usate feste. Ma quivi durava poco tempo la letizia,
poichè Castruccio, ingrossando sempre dopo avere fin dall’anno innanzi
costretto Pistoia ad essergli tributaria, tirato a sè uno dei capitani
forestieri ch’erano al soldo dei Fiorentini, e resi vani i disegni di
quella Repubblica la quale cercava farlo assalire per mare e per terra
dai Genovesi, «pieno d’audacia e baldanza, il dì di calende luglio
1323 subitamente cavalcò in sul contado di Prato, perchè i Pratesi
non gli voleano dare tributo; postosi a campo alla villa d’Aiuolo con
seicentocinquanta uomini a cavallo e quattromila pedoni.» I Fiorentini,
incontanente saputa la novella, serrate le botteghe e lasciata ogni
arte e mestiere, cavalcarono a Prato, popolo e cavalieri; ciascuna
Arte vi mandò gente a piede e a cavallo, e molte casate di Firenze
grandi e popolani vi mandarono masnade a piedi a loro spese; e i Priori
pubblicarono, che qualunque sbandito guelfo si rassegnasse nella detta
oste, sarebbe fuori d’ogni bando. Il dì seguente si ritrovarono in
Prato i Fiorentini, che assommavano a millecinquecento cavalieri e
ventimila pedoni;[153] d’essi, quattromila e più erano degli sbanditi,
molto fiera gente. Disegnavano per l’indomani uscire a battaglia contro
Castruccio; ma egli il dì appresso, levato il campo, si partì d’Aiuolo;
e colla preda che avea fatta in sul contado di Prato, passò l’Ombrone,
e senza arresto e di buon andare si ridusse a Serravalle. «Se i
Fiorentini avessero mandato (scrive il Villani) di loro gente come
potevano ad intercettare l’oste di Castruccio da Serravalle, al certo
costui e la sua gente rimanevano morti e presi: _ma a cui Dio vuol
male, gli toglie il senno_.[154]»

I Fiorentini rimasti in Prato con poco ordine e senza capitano, e
perchè i nobili non volevano vincere la guerra a pro dello Stato
popolare; scisma e discordia nacque nel campo, imperocchè il popolo
tutto voleva seguire dietro a Castruccio, e i nobili quasi tutti non
voleano. Chiedevano essere liberati dagli ordini della giustizia, o
come da loro si chiamavano, _della tristizia_;[155] la qual cosa il
popolo non acconsentendo, fu mandato a Firenze ambasciatori per la
deliberazione, se dovessero andare innanzi o ritornare in Firenze.
Si venne a consulta intorno a ciò nel palazzo del Comune: ma per non
essere modo all’accordarsi, tirando innanzi di consiglio in consiglio
senza pigliare partito; il popolo minuto ch’era di fuori, cominciando
da’ piccoli fanciulli, raunatisi in quantità innumerabile di gente,
gridando Battaglia battaglia, e Muoiano i traditori, e gittando pietre
alle finestre del palagio; fattasi notte, i signori Priori col detto
Consiglio, per tema del popolo e quasi per necessità, stanziarono
che l’esercito procedesse. Il quale moveva da Prato a Fucecchio;
ma giunti quivi in disordine, ricominciarono i lamenti, e i nobili
si rifiutavano. Però l’esercito che, accresciuto di nuovi rinforzi
mandati da Bologna e da Siena, avrebbe potuto spingere l’impresa con
suo vantaggio contro a Lucca, non avendo capitano che fosse da ciò,
tornava in Firenze senza nulla fare, con grande vergogna. Venne ad
aggiungere peggio al male, chè gli sbanditi ad istigazione di certi
nobili si accostarono a Firenze a insegne levate, credendo per forza
entrare dentro. Sentendo ciò il popolo, a suon di campane s’armò in
difesa della città; e la mattina seguente essendo tornata la cavalleria
col rimanente di quell’esercito, gli sbanditi si fuggirono; ma di lì
a poco di nuovo chiedendo essi l’osservanza della promessa che aveano
avuta solennemente dai Priori, non si trovò via per gli forti ordini
contro loro che ottenessero il ritorno.[156] Allora otto dei loro
caporali, che erano in Firenze a sicurtà per sollecitare d’essere
ribanditi, reggendo fallita la speranza, ordinarono congiura nella
città col favore di certi nobili i quali erano delle stesse loro case:
e la notte di san Lorenzo vennero alle porte della città da più parti
sessanta a cavallo e più di millecinquecento a piedi con le scuri
per tagliare la porta verso Fiesole. Del che avutosi qualche sentore
la sera innanzi, la città fu in arme e in gran tremore, dubitando il
popolo di tradimento per parte dei grandi. Ma gli sbanditi ch’erano
di fuori, veduto portare fiaccole sulle mura, e che nessuno rispondeva
loro dentro, si partirono, senz’altro fare, alla spicciolata. Volevano
allora i reggitori fare giustizia dei congiurati, ma si rimasero,
tanti n’erano colpevoli. Il grosso del popolo chiedeva a ogni modo
che giustizia si facesse; e alla fine essendo apposto ad Amerigo
Donati, a Tegghia Frescobaldi ed a Lotteringo Gherardini che avessero
acconsentito alla congiura, furono citati a comparire: confessarono
di avere sentito il trattato, ma non esservi legati; e perchè nol
palesarono a’ Priori, furono condannati ciascuno in lire 2000 e al
confine per sei mesi fuori della città e contado quaranta miglia;[157]
mite punizione, che fece il popolo mormorare.

Poco di poi gli sbanditi ai quali era stato promesso il ritorno,
l’ottennero sotto certe riserve, e con esclusione di quelli che
parvero o più colpevoli o pericolosi. Ma qui, seguitando gli interni
fatti, diremo come sulla fine di quell’anno essendo il governo dei
popolani troppo ristretto e dominato da una fazione che si chiamò dei
Serraglini, e della quale stava a capo la famiglia assai brigante dei
Bordoni, parve a’ buoni cittadini si dovesse accomunare il governo
fuori di quella fazione, ampliando il numero di coloro che risedessero
nei magistrati. E perchè nelle elezioni le brighe riuscivano a
soverchiare la volontà comune ed erano spesso cagione di scandali, e
per la brama, o quasi direi per la manìa, d’egualità che dominava nella
Repubblica fra tutte la più democratica che fosse mai; nè attentandosi
d’affrontare ogni due mesi i tumulti d’una elezione popolare e di
suffragi dati in piazza; in luogo di voti, posero la sorte; modo
novello che, mantenuto sempre dipoi, divenne costume rimasto vivo fino
ai giorni nostri e ch’io non temo di appellare funesto. Per quello
viene ad abbassarsi l’autorità dei magistrati, del che si giovano le
democrazie come i governi più assoluti; ma col decadere i magistrati
lo Stato decade, e se pericoli sopravvengano, si trova ignudo d’ogni
difesa. Fu data balìa a’ Priori di quel tempo, e ad altri dei maggiori
popolani che allora avevano magistrato, di imborsare i nomi di coloro
i quali dovessero tenere il priorato per quarantadue mesi, mischiandovi
gente che n’era esclusa da più anni: da quelle borse poi venivano ogni
due mesi tratti a sorte i nomi di quelli che volta per volta dovessero
risedere: in seguito estesero l’ordine medesimo ai dodici Buonuomini e
a’ Gonfalonieri delle compagnie, e a’ condottieri delle milizie.

Ed oltre a ciò, per assicurarsi che le compagnie armate del popolo
fossero pronte ad ogni difesa, e perchè i Gonfaloni sotto a’ quali si
radunavano parve non bastassero per ciò che erano pochi e radi, e le
case dei grandi gli tramezzavano così da impedire talvolta il subito
radunarsi; per questo posero altre insegne, alle quali i cittadini
uscendo di casa potessero correre, se alcun rumore nascesse, ed ivi
raccogliersi con sicurezza per la vicinità: chiamavano queste insegne
Pennoni, e Pennonieri i minori capi, i quali dovevano condurre ciascuno
le genti raccolte ai Gonfalonieri delle compagnie. Trentasei furono i
pennoni, divisi a due o a tre o a quattro sotto ciascuno gonfaloniere
di compagnia: tanto geloso era questo popolo, e tanto minuto nei
provvedimenti. L’anno dipoi, sembrando le borse non essere fatte con
diligenza e con libertà bastante, furono esse rivedute: non trovarono
il male grande quanto si credeva, ma pur nonostante corressero il
fatto, così che fossero imborsati quei buoni cittadini i quali ne
erano stati esclusi per le brighe dei Bordoni: e poi volendo contro
a questi severamente procedere così da estirpare quel morbo insino
dalla radice, fecero d’avere a loro modo un Esecutore degli ordini
della giustizia; e questi poi, non senza contrasto, puniva di multa e
sbandiva i principali di quella famiglia ed i maggiori loro aderenti.
Ma il guasto poi non si correggeva senza incorrere in un altro male,
perchè gli uomini forestieri cui davano giurisdizione, soventi volte ne
abusavano, siccome avvenne anche in allora: talchè avanzando un altro
gran passo in quella via tutta cittadina, e dismettendo ogni finzione
o rimembranza dei vecchi tempi e della scossa autorità imperiale,
decretarono che il Gonfaloniere co’ Priori e co’ Buonuomini potessero,
come capi e principi dello Stato, annullare il Potestà e il Capitano
e l’Esecutore che abusassero del loro ufficio; ma è da notare il modo
che tennero: non osando fare che il Gonfaloniere andasse contro alle
potestà che per antico diritto da più valevano che la sua, diedero a
lui facoltà di rimuovere quella famiglia che ciascuno dei predetti
magistrati portava seco in molto numero, e che erano la forza sua:
nulla potevano senza la famiglia loro; talchè il popolo venne così di
piatto all’intento suo, e lo stesso Potestà altro non fu da quell’ora
in poi che un mero giudice salariato.[158]

In quello stesso anno ebbero grazia dieci casate di grandi e
venticinque schiatte di nobili di contado, le quali furono recate a
popolo. Il che da molti fu biasimato,[159] perchè erano famiglie di
picciol conto; laddove molte di popolani possenti e oltraggiosi erano
degne d’essere messe tra i grandi per bene del popolo. Condizione
singolare di questa città, dove i grandi si vivevano come stranieri
nella Repubblica; e molti del popolo e sin’anche della plebe,
impinguati, dai guadagni, e spinti innanzi dagli uffici, pigliavano i
vizi o scimmieggiavano le vanità dei grandi. Del che il Sacchetti ne ha
lasciato curioso esempio dov’egli narra come «un grossolano artefice,
avendo bisogno forse per andare in castellaneria di far dipignere un
suo palvese, mandò alla bottega di Giotto, avendo chi gli portava il
palvese drieto; e giunto gli disse: Dio ti salvi, maestro; io vorrei
che mi dipignessi l’arme mia in questo palvese.» Giotto vi fece tal
dipintura ch’era una burla; e l’altro vistala, e dicendo a Giotto
male parole, questi rispose: «Tu dei essere una gran bestia, che chi
ti dicesse: chi se’ tu? appena lo sapresti dire; e giungi qui e di’:
dipignimi l’arma mia. Se tu fossi stato de’ Bardi, sarebbe bastato: che
arma porti tu? chi furono gli antichi tuoi? deh che non ti vergogni!
comincia prima a venire al mondo, che tu ragioni d’arma, come se tu
fossi de’ Reali di Francia.» Infine l’autore: «ogni tristo vuol far
arme e far casati; e di tali, che li loro padri saranno stati trovati
agli ospedali.[160]» A dimostrare poi quanto grande moto di ricchezze
fosse nella città di Firenze, ne basti dire che una compagnia di
cambiatori e mercatanti, quella degli Scali e degli Amieri, i quali
erano degli antichi grandi, falliva ad un tratto per quattrocentomila
fiorini d’oro, dopo essere durata oltre cento anni, tirando seco
altre buone compagnie, o rendendole sospette con grave scapito dei
commerci.[161]

Castruccio intanto continuava ferocemente la guerra che abbiamo
lasciata sotto le mura di Fucecchio, dove i Fiorentini per discordie
non si attentarono di assalirlo. Aveva egli poi cercato invano di
occupare per aspra battaglia quella terra posta a capo della inferiore
valle d’Arno e della strada verso Pistoia. Invano pure tentava,
per tradimento d’alcuni, la signoria della città di Pisa; perchè i
Pisani, del pari temendo i Fiorentini per antichi odi, e Castruccio
che gli avrebbe assoggettati alla vicina Lucca, si adoperavano in
più modi a schermirsi d’ambedue: ma trista era quella condizione; e
Pisa venuta già da molti anni in sul discendere, aveva perduto allora
appunto ogni signoria nell’isola di Sardegna venuta in mano degli
Aragonesi. Castruccio ogni dì più raccoglieva intorno a sè le maggiori
forze ghibelline; mentre Firenze dall’altro lato si muniva d’amistà
collegandosi e soccorrendo, qualora i casi ciò richiedessero, le città
guelfe della Toscana, e Orvieto e Perugia etrusche e guelfe, ed in ogni
tempo consorti e amiche a’ Fiorentini; e quelle pure della Romagna.
Fu grande l’aiuto che ad essi prestarono in quella guerra i Sanesi,
dei quali venne anche molto numero di cavalieri per generosa volontà
d’animo. Capitano era dei Fiorentini Bertramo del Balzo, chiamato
il Conte Novello, perchè non era di famiglia, ma fatto conte dal re
Roberto, e da lui mandato a’ soldi della Repubblica insieme con poche
centinaia di milizie. Avevano anche i Fiorentini assoldato Francesi
in numero di trecento; ma tardi vennero, ed a Firenze non recarono
l’aiuto che si sperava, caduti anche taluni di loro in sospetto di
tenere segrete pratiche con Castruccio. Ma tutto il nodo di quella
guerra può dirsi che fosse allora Pistoia, dove era signore un Filippo
Tedici, lungamente bramoso non d’altro che di venderla a quel maggior
prezzo che un de’ vicini gliela pagasse; e i Fiorentini per alcun
tempo l’ebbero anch’essi a discrezione, ma la perderono ad un tratto
soverchiati dalle arti e dalle armi di Castruccio.[162]

A quell’annunzio, vedendo grave e soprastante il pericolo alla città
stessa di Firenze, con grande studio si diedero a raccogliere un
esercito, che riusciva assai numeroso di cavalieri e di fanteria,
avendo prestato in tutto il corso di quella guerra opera egregia i
collegati. La spesa ammontava (secondo scrivono) a tremila fiorini
d’oro al giorno; somma incredibile a quei tempi e in territorio così
angusto: ma le gravezze di nuovo imposte si pagavano alacremente
dai cittadini, che difendevano sè medesimi e da sè stessi le
amministravano. E perchè il Conte Novello si era mostrato poco esperto
della guerra, e da star male a petto di un tanto avveduto capitano qual
era Castruccio, in sua vece elessero il catalano Raimondo da Cardona,
sperimentato nelle guerre di Lombardia, nelle quali però sempre fu
egli infelice, ed allora usciva dalla prigionia in cui lo tennero i
Visconti. Andava questi a porsi a campo sotto Pistoia, invano tentando
con ogni artifizio smuovere Castruccio, il quale così pertinace in
aspettare com’era pronto nell’assalire quando l’occasione fosse buona,
si tenne chiuso dentro le mura. Per il che il Cardona avendo preso
migliore partito, e sottrattosi per via di strattagemmi alla vigilanza
di Castruccio, andò a gettarsi con tutta l’oste dall’altra banda di
quei poggi, i quali dividono dalla pianura di Pistoia la valle d’Arno;
e avendo espugnato il ponte a Cappiano, passato il fosso della Gusciana
ed occupato Montefalcone, andò a porsi all’Altopascio, che in pochi
giorni se gli arrese, di là minacciando Lucca stessa, e pronto ad ogni
combattimento. Ma se quella mossa parve essere di buon augurio, male
risposero gli accorgimenti del capitano quando il nemico gli stava a
fronte, e mancò l’arte dell’accamparsi. Una prima battaglietta lasciava
in forse la vittoria; se non che il campo rimasto a Castruccio, a
lui diede quell’onore che è per sè stesso una grande forza: e intanto
l’oste de’ Fiorentini scemava per morbi in quei terreni impaludati,
correndo l’agosto; e oltreciò si disse, che il Cardona lasciasse per
moneta partirsi dal campo i soldati; e che l’esercito al combattere si
trovasse dimezzato. Castruccio pativa travagli consimili: ma intanto
scendeva dalla Lombardia per dargli aiuto Azzo Visconti con ottocento
Tedeschi; ed egli indugiava sinchè giungessero, e stava lì fermo con
mirabile costanza, ed intratteneva con fallaci negoziati l’imprudenza
del Cardona. Giungeva Azzo, ma prima di combattere mercanteggiava; nè
si sarebbe forse egli mosso quand’era d’uopo, se al giovanile animo
di lui non facevano assalto grande la moglie stessa di Castruccio e
le più belle donne di Lucca, a lui deputate perchè dell’avarizia si
vergognasse. Usciva infine egli da Lucca, e diede dentro animosamente
quando la pugna era cominciata; la quale voltatasi non senza molto
contrasto in favore di Castruccio, ottenne questi vittoria piena,
massimamente perchè era egli stato molto sollecito d’intercettare tutti
i passi ai nemici che fuggivano; cosicchè il numero dei prigionieri
sopravanzò quello dei morti: e gli effetti riuscirono ai Fiorentini
anche peggiori della stessa rotta, che fu ai 23 settembre 1325. Oltre
a buon numero di cavalieri toscani, rimasero presi in quei fatti il
capitano Raimondo da Cardona col figlio suo, ed Urlimbacca tedesco,
uomo di grande valore ed assai caro ai Fiorentini; e con più altri
francesi Piero di Narsi, del quale un figlio giovinetto fu morto;
ed egli liberato dalla prigionia, ebbe dipoi la trista sorte che in
appresso racconteremo. Castruccio fu detto che avesse del riscatto di
tanti illustri prigionieri ben centomila fiorini d’oro.[163] Abbiamo
la lista dei feditori, e poi quella dei prigionieri caduti in mano di
Castruccio per quella battaglia; dopo la quale più non si trova che i
cittadini di Firenze andassero di persona in grande numero alle guerre.

Nè indugiò guari il vincitore, che scese rapido e terribile alla volta
di Firenze. Ripigliate le tolte castella, che tosto disfece, poneva
assedio a Carmignano; e senza aspettare la resa di quello, invadeva
Signa, che per viltà dei soldati bentosto cedette. Ed egli padrone
oramai di quella ricca e popolata pianura che sta intorno alla città
dalle due parti dell’Arno, percorsala tutta partitamente in più giorni
e quasi a disegno di bene ordinata distruzione, dopo avere lasciato ai
soldati campo alle rapine dei ricchi mobili e degli arnesi ond’erano
piene le ville e le chiese ed i monasteri decorati dalla pietà dei
cittadini, cominciò a disfare le ville stesse e gli edificii. Cosicchè
tutto lo spazio il quale è dai poggi di Colombaia e di Marignolle e di
Giogoli infino a quelli che soprastanno a Careggi, ed a piè del monte
infino a Sesto e a Calenzano, e quanto egli più poteva intorno alla
città, tutto fu arso o devastato: fu danno gravissimo anche di opere
che avevano pregio eccellente per l’arte, la pittura avendo già formato
scuola in Firenze di chiari artefici, ed i cittadini compiacendosi
adornare co’ dipinti le case loro ed i monasteri. Azzo Visconti veniva
poi a vendicare l’ingiuria sofferta quando i Fiorentini pochi anni
innanzi avevano corso un palio intorno alle mura di Milano; e venne
Azzo a solo fine di correre un palio presso alle mura di Firenze
al ponte a Rifredi, siccome tre altri ne aveva Castruccio corsi a
Monticelli; che uno di cavalli, l’altro di fanti e il terzo di femmine
meretrici: e in onta pure dei Fiorentini, a Signa dove egli aveva posto
il campo suo, fece battere moneta d’oro. I Fiorentini a quei danni e
a quelle depredazioni non si mossero, com’è solito delle città ricche,
le quali temono più che ardiscano: e pure Firenze era gremita di gente
ivi rifuggita da ogni parte della vicina campagna; ma non fecero, pel
troppo ingombro, altro che produrre malattie e morti che furono in
città più numerose di quelle che avrebbono incontrate combattendo.
Si aggiungeva, che le mura lasciavano spazi tuttora aperti, di poco
avendo cominciato a cingere il sesto d’oltrarno; il che serviva molto
ad accrescere il terrore: era questo il terzo cerchio della città che
via via si ampliava. Castruccio dipoi tornato a Lucca, volle onorare
a modo antico le sue vittorie, e conduceva trionfo splendido, egli
preceduto da lunga fila di prigionieri, i quali andavano con torchietti
accesi a fare offerta a san Martino, da lui prescelto nuovo patrono
alla città. E di lì subito si riconduceva intorno a Firenze, ponendo
assedio a Montemurlo e continuando le devastazioni; le quali così dai
primi giorni d’ottobre durarono sino al finire di quell’anno ed anche
all’entrare del successivo 1326, per lo spazio di più mesi.

In tali angustie dei Fiorentini, abbiamo documento che richiamarono,
facendone cerna molto rigorosa, non pochi di quelli uomini o famiglie
i quali avessero avuto condanna per causa di parte o anche di private
nimicizie, sebbene fossero veri Guelfi.[164] Temevano anche di
tradimento; e a quelle famiglie che avevano prigionieri alcuni dei
loro nelle mani di Castruccio, stanziarono fosse vietato il governo
dei castelli, con farle inabili agli uffici che più importassero alla
guerra. Cresceva terrore il sospetto che Guido Tarlati dei signori di
Pietramala, vescovo d’Arezzo, muovendo dall’opposta parte, venisse a
compiere la ruina; ma questi, geloso della grandezza di Castruccio,
si tenne fermo nella provincia sua, contento recare ai Fiorentini non
gravi danni, che profittassero a lui solo. E questi, sebbene allora
messi a sì dure strette, quel che potevano per moneta sempre operavano
francamente; e col nemico alle porte loro diedero aiuto ai Bolognesi in
certa guerra di Lombardia: quindi posero altre gabelle, e le riscossero
in grande somma. Ma tuttociò non bastando, e caduti un’altra volta
nella consueta necessità di ricorrere a signoria forestiera, concessero
questa negli ultimi giorni del dicembre a Carlo duca di Calabria
figlio primogenito del re Roberto, facendo a lui condizioni anche più
larghe di quelle che erane usate: doveva egli tenere al servigio de’
Fiorentini mille cavalli oltramontani, ed essi pagare a lui per dieci
anni della signoria duecentomila fiorini d’oro all’anno finchè durasse
la guerra, e centomila in tempo di pace. Co’ Fiorentini erano dunque
Spagnuoli, Francesi ed inclusive Tedeschi, essendo soliti i cavalieri
di quella età porsi al servizio di chiunque gli facesse battagliare:
Castruccio aveva seco Tedeschi ed Inglesi e Borgognoni, taluni dei
quali avendo contro lui ordito congiura, egli con fiero animo, ed in
presenza di tutto il campo, ad essi fece mozzare il capo. Tornava
dipoi una terza volta nel febbraio intorno Firenze, e smantellata
Signa che non gli serviva, fortificò Carmignano che egli voleva fare
sedia della guerra; corse la valle di Pesa fino a San Casciano ogni
cosa distruggendo, e con audace proponimento voleva chiudere l’Arno
nella Golfolina per indi allagare l’odiata città: ma trovò essere
ciò impossibile. Tirato quindi per falsi complici dentro un aguato
Piero di Narsi, che prigione liberato da Castruccio poi capitano de’
Fiorentini gli aveva tramata la morte, fece a lui mozzare il capo come
traditore delle onorate leggi della milizia. Furono allora Castruccio
ed il Vescovo d’Arezzo percossi dal Papa di nuova scomunica; il quale
però non volle bandire contro ad essi la crociata, benchè richiesto dai
Fiorentini; bensì eleggeva il re Roberto vicario in Italia dell’Impero
che in Allemagna era vacante. Da Napoli veniva allora in Firenze con la
prima mano di soldati il francese Gualtieri di Brienne duca d’Atene,
che poi vedremo troppo famoso nelle istorie nostre. E nei giorni
ultimi del luglio 1326 giungeva lo stesso Duca di Calabria, con la
Duchessa sua moglie figlia di Carlo di Valois, e con Giovanni principe
della Morea suo zio che aveva anch’esso la moglie, e con Filippo
despòto di Romania suo cugino, e con molta baronia di varie nazioni;
in tutto duemila cavalieri, dei quali duecento erano a spron d’oro:
si aggiungeva poi la corte del Cardinale Legato, venuto anch’egli
nei giorni stessi. Ingente spesa alla città, ed ai costumi molto gran
guasto recarono quelle corti forestiere, con grave lamento dei timorati
popolani che a noi trasmisero questi fatti.[165] Leggi frequenti,
e sempre inutili, tentavano porre un qualche freno agli adornamenti
ed allo sfoggiare delle donne: ora i Francesi, grandi vagheggiatori,
ottennero dalla Duchessa di Calabria si abolissero quelle leggi; e
le donne imbaldanzite viepiù sfrenarono negli addobbi: coteste erano
le _valenti donne_ magnificate poi dal Boccaccio e fatte celebri nel
_Decamerone_.

Tanto numero di assoldati, e gli aiuti che man mano venivano dalle
città guelfe di Toscana, e le cerne di milizie che si facevano
nel contado, allontanarono da Firenze la guerra portata allora da
Castruccio in Lunigiana; dove i marchesi Malaspina, da lui spossessati,
se gli volgevano contro con fresche armi di Lombardia. Continuava essa
più mesi senza gran frutto, poichè Castruccio, solenne maestro, la
sosteneva com’era solito animosamente. Piaceva al Duca di Calabria più
che il combattere starsi a Firenze in largo vivere: aveva tolto egli
per sè anche il diritto di nominare i magistrati della Repubblica, ed
annullando le imborsazioni vecchie, faceva eleggere chi a lui piacesse:
fu tra gli altri Gonfaloniere un della casa degli Acciaioli, già bene
affetta ai re di Napoli. Ma in ciò mostrava egli buon giudizio, che
i cittadini delle famiglie grandi facendo pratiche perchè fosse a lui
data signoria libera, la rifiutava, ben conoscendo la forza vera della
città stare nel popolo, e che meglio era farselo amico volonteroso che
averlo suddito malcontento. Altre città e non poche terre di Toscana
s’erano a lui date; e Prato in perpetuo, ch’era il più prossimo a
Firenze: inoltre Carlo teneva Siena e grande stato da quella parte;
in Roma aveva potenti amici, e più altri in Genova che lo seguitavano:
così da Napoli fino alla Provenza, che apparteneva al re Roberto, ogni
cosa era in soggezione di questo capo di parte guelfa: Parma e Bologna
si erano date al Legato del Pontefice, che in Italia guerreggiava.
Dal che venuti in apprensione grande i Ghibellini, s’appigliarono dal
canto loro a quel partito che era ad essi consueto, chiamando in Italia
questa volta non le forze ma la persona ed il nome dell’Imperatore di
Germania. Era questi Lodovico di Baviera, salito all’Impero per lungo
contrasto, ma in esso mal fermo, e svogliato dell’Italia perchè, non
avendo sue forze proprie, gli conveniva stare quasi a discrezione di
quei vassalli dei quali era egli poco altro che un mercenario. Venuto
a Trento, si radunarono intorno ad esso i Visconti di Milano con gli
Scaligeri di Verona e co’ signori di Mantova e co’ Marchesi da Este,
e gli ambasciatori di Federigo re di Sicilia e di Castruccio, e quanti
erano fuorusciti ghibellini da ogni parte d’Italia. Vi andò il Vescovo
d’Arezzo, dal quale fu poi l’Imperatore incoronato a Milano come re di
Lombardia; e quel Vescovo scomunicato si rivolgeva contro al Papa, che
dai Ghibellini radunati venne deposto e chiamato eretico.

Mentre avvenivano tali cose, e che il Bavaro intorno a sè raccoglieva
quante forze a lui prestassero gl’Italiani, in Toscana il Duca di
Calabria intendeva con la guerra ad infestare Castruccio, e in Lucca
stessa gli suscitava contro una potente congiura, bentosto repressa e
ferocemente gastigata. Una mossa vigorosa dell’esercito dei Fiorentini
aveva intanto miglior successo, imperocchè Santa Maria in Monte, allora
tenuta come il più forte castello il quale fosse nella Toscana, a un
tratto investita con fiero assalto, dovette cedere alle armi guelfe,
stando Castruccio sulle difese intorno a Lucca finchè il Bavaro non
giungesse, ed aspettando maggiori cose. Gli andava incontro sino a
Pontremoli con grande pompa di accoglienze; quindi con forze riunite,
nei primi giorni del settembre 1327, vennero a porre l’assedio a
Pisa; la quale, benchè fosse antica ghibellina, temeva Castruccio ed
aborriva sopra ogni cosa dal sottostare alla vicina Lucca. Era nel
campo il Vescovo d’Arezzo, anch’egli pauroso di quella grandezza a cui
vedeva salire costui quando egli avesse acquistato Pisa. Tantochè, dopo
avere inutilmente cercato gli accordi, quando egli vidde l’Imperatore
entrato in Pisa e seco quell’uomo dal quale ogni cosa dipendeva, si
partì cruccioso, e in pochi giorni venne a morte, prima di giungere in
Arezzo. Rimane di lui nella chiesa cattedrale di quella città un molto
splendido monumento, dove con belle sculture sono effigiate le profane
imprese di lui, coi nomi di molte castella espugnate.

Il Bavaro intanto, il quale non volle per allora dare Pisa parendogli
essere città da smugnere poi da vendere quandochè fosse, a caro prezzo;
venuto a Lucca, insignì Castruccio facendolo Duca di questa città;
nuovo titolo nè ad altri dato in Italia sino allora dagli Imperatori
d’Allemagna: poi venne seco fino a Pistoia, da dove Castruccio gli
mostrò Firenze, invano studiandosi fargli aggradire quella impresa.
Al Bavaro invece premeva quella del Regno, e prima l’andare in Roma
a farsi incoronare. Castruccio dovette di male animo seguitarlo,
costretto da quella necessità che rendeva inabile ogni capo ghibellino
ad acquistarsi una grandezza tutta sua propria e nazionale. Nè meglio
fruttava agli Imperatori la corona ch’essi venivano a cercare in Roma,
e meno d’ogni altra la falsa corona che il Bavaro si fece imporre
sul capo da un suo antipapa, con vana pompa e poco seguito e favore.
Moveva quindi inverso Napoli; ed a quell’annunzio si partiva nei
giorni ultimi del dicembre da Firenze il Duca di Calabria chiamato dal
padre, e qui lasciando un suo vicario. Ma non potè il Bavaro tentare
l’impresa del Regno, imperocchè essendo venuto a Castruccio subito
avviso che la città a lui tanto cara di Pistoia, sorpresa per grande
notturno assalto dai Fiorentini, era caduta in mano di questi e posta
a sacco per dieci giorni; egli, senz’altro discorrere,[166] lasciata
Roma e seguitato da tutto il nerbo delle sue genti, per la via della
Maremma venne a Pisa; e considerato quello essere tempo e necessità da
gettar via ogni riguardo verso l’Imperatore, e che alla recuperazione
di Pistoia gli abbisognava far capitale di tutta Pisa, pigliava in
mano il dominio libero della città, recando a sè tutte le entrate e
gabelle del Comune e gravandola di nuove taglie: al che il Bavaro fu
costretto a mal suo grado di consentire. E Castruccio, venuto il dì
ultimo del maggio 1328 a porre con la persona sua l’assedio a Pistoia,
combattè per oltre due mesi la città contro al Vicario del Duca ed
al Maliscalco della Chiesa, con grande fatica d’opere d’assedio e
molti scontri con gli inimici; i quali tentato inutilmente di fargli
abbandonare l’impresa col minacciarlo essi dalla banda di Pisa e di
Lucca, e in lui trovata contra ogni insulto quella costanza che gli
era solita, infine lo viddero sotto agli occhi loro stessi entrare
a patti nella città rimasta vuota di provvigioni. Di lì anelava
all’impresa di Firenze, essendosi il Bavaro digià accostato fino a
Todi col proposito di farsi innanzi per la via d’Arezzo, intantochè
altre delle sue genti calavano dalla parte del Mugello, e Castruccio
preparava maggiore guerra e più terribile per le vie note della
pianura. Nè sarebbe stato nulla che l’Imperatore avesse in quel mezzo
abbandonata l’impresa, andato a congiungersi in Maremma con le forze
di Pietro figliuolo del re di Sicilia ch’era sbarcato a Talamone, se
tanto pericolo della città di Firenze non fosse ad un tratto venuto a
cessare per la morte di Castruccio. Il quale, infermo per le fatiche da
lui sostenute nell’assedio di Pistoia, finiva la vita in Lucca il terzo
dì del settembre: ma quella morte rimase occulta per alquanti giorni
poi, siccome aveva egli prescritto, perchè i figliuoli avessero agio di
assicurarsi nello Stato. Era Castruccio duca di Lucca, signore di Pisa
e di Pistoia e della Lunigiana e di gran parte della riviera di Genova
di Levante, con più di trecento castella murate: ma quante fossero le
difficoltà nelle quali si avvolgeva quella sforzata sua grandezza,
parve che avesse egli mostrato allorachè in Roma alla incoronazione
dell’Imperatore, sopra una sua roba di sciamito chermisi portava
scritti questi due motti: dinanzi al petto _Egli è quello che Dio
vuole_, e dietro le spalle _Sarà quello che Dio vorrà_. E poco innanzi
alla sua morte, conoscendosi morire, disse ai suoi più stretti amici:
che dopo lui vedrebbero rivoluzione.[167] Era in età di 47 anni quando
moriva.

Due mesi dopo venne a morte Carlo duca di Calabria, il che fu ruina
di casa d’Angiò rimasta priva di successione maschia; ma Firenze per
tal modo riacquistava la libertà quando era cessata la necessità della
difesa. Laonde attesero i magistrati a riordinare lo Stato; e perchè
tale ordinamento rimase poi stabile e diede forma alla Repubblica, lo
trascriveremo qui distesamente in molte sue particolarità. «Volendo che
lo squittinio de’ loro magistrati procedesse sinceramente, trovarono
questa via, che tutti gli ufficiali che di presente governavano la
città, come Priori, Consiglieri, Gonfalonieri di compagnie, Capitani
di parte guelfa, Cinque della mercatanzia e Consoli delle arti,
ciascun magistrato con due arroti popolani per sesto, che vennero a
fare il numero di novantotto persone, nominassero tutti coloro che
di trenta anni in su erano stimati degni del priorato. Ciascun de’
quali, avendo sessantotto fave nere, avesse a imborsarsi di sesto
in sesto per esser tratto a’ tempi ordinati, di mano in mano che si
facea la creazione de’ nuovi magistrati. Alla qual cosa procedettono
con tanto riguardo, che oltre aver preposto al contar delle fave sei
Religiosi forestieri d’ottima fama, vollono ancora che il forziere
ove dette borse si conservavano fosse portato nella sagrestia de’
frati Minori, e che di tre chiavi che v’erano, una tenessono i frati
conversi di Settimo, l’altra il Capitano del popolo, e la terza il
ministro de’ frati Minori, con ordine che ogni due mesi, tre dì innanzi
che i vecchi Priori deponessero il loro ufficio, facessero venire il
detto forziere, e in presenza di tutto il consiglio aprirlo e trarre
a ventura tante bollette quante bisognavano a fare i nuovi Priori; i
quali s’intendessero esser subitamente fatti, se non erano impediti
dal divieto: il quale a quelli d’una famiglia s’intendeva esser di sei
mesi, e tra padri, figliuoli e fratelli, di due anni. Questo ordine
con molte altre circostanze necessarie fermato per gli opportuni
Consigli, fu approvato in pieno parlamento nella piazza de’ Priori li
11 di dicembre; nel quale annullati tutti i Consigli vecchi, ne furono
formati due soli; uno di trecento uomini, ove non intervenivano altri
che popolani, del quale era capo il Capitano del popolo; e l’altro di
ducentocinquanta, dove entravano popolani e grandi, e di questo era
capo il Potestà; e le deliberazioni prese dalla Signoria doveano, per
esser valide, essere prima approvate in quello del Popolo, e poi in
quello del Potestà.[168]»

Nota qui presiedere il Potestà al Consiglio del Comune, e il Capitano
a quello del Popolo: la distinzione era solenne, nè vuole essere
dimenticata mai: il Popolo aveva il governo del Comune rappresentato
dal Potestà; il Capitano era custode di quel governo, e comandava la
forza armata dei popolani. Ciascun Consiglio aveva pure la sua campana,
l’una appellata campana del Comune e l’altra del Popolo. Spettando
al Popolo la prerogativa, il Consiglio del Comune dove i grandi si
ammettevano, veniva ultimo alle approvazioni.

Qui aggiugneremo alcune altre più particolari costumanze, tratte da
un’opera tuttora inedita ma d’assai fede e diligenza.[169] Allorchè
la nuova Signoria entrava in possesso, sedendo i nuovi ed i vecchi
insieme sulla ringhiera del Palagio abbigliata di ricchi e belli
arazzi, e fatte le opportune dicerie, il Gonfaloniere nuovo riceveva
lo stendardo del popolo dalle mani, nei primi tempi, del Potestà o
del Capitano, poi da quelle del Gonfaloniere che usciva: andavano
quindi ad offerire in San Giovanni, con molto grande accompagnamento.
Nelle stanze del Gonfaloniere erano custoditi gli stendardi della
Repubblica, e i contrassegni delle fortezze, e le chiavi delle porte
della città chiuse la notte, e che non si aprivano senza un partito
della Signoria. A lui spettava rappresentare la Repubblica nelle
maggiori occasioni, dando egli la bacchetta del comando al Potestà e al
Capitano del popolo e all’Esecutore ed ai Capitani che si eleggevano
per le guerre. Il Gonfaloniere ed i Priori mangiavano insieme ed in
cerimonia, suonando le trombe ed altri strumenti; dai quali erano pure
accompagnati quando uscivano per ufficio, preceduti dai mazzieri con
molta guardia e solenne pompa. La spesa pel vitto e mantenimento dei
Signori e dei donzelli e serventi loro montava a dieci fiorini d’oro
il giorno: erano compresi nella famiglia del Palagio cinque Religiosi,
da principio Valombrosani, per dire la messa nella interiore cappella
e per la custodia delle borse e dei sigilli. Era vietato ai Signori
uscire di Palagio privatamente; e se taluno volesse andare la notte
senza che il popolo lo sapesse alle sue case, gli abbisognava la
licenza del Proposto, di quello cioè che tra’ Priori quel giorno aveva
la presidenza: non potevano andare a’ mortori, nè a messe novelle, nè
ai vestimenti delle monache. Ad essi non era lecito trattare da solo
a solo con alcuno, quando anche fosse dei loro congiunti; ma davano
udienze frequenti, e (a quello che scrive il Giannotti) continue tanto
che l’impaccio delle private faccende riusciva ad essi d’impedimento a
bene attendere alle pubbliche.

Un tristo fatto vuolsi notare: nel precedente anno 1327 per condanna
dell’Inquisizione fu arso in Firenze come eretico e stregone Francesco
Stabili, noto col nome di Cecco d’Ascoli. Abbiamo di lui fatto ricordo
come poeta, ma ebbe altresì fama grandissima per dottrina; lesse in
Bologna astronomia, ed in un trattato della Sfera avea prodotto molte
opinioni sugli influssi delle stelle. Allora stava come astrologo
presso il Duca di Calabria, ma un frate Minore vescovo d’Aversa
e cancelliere del Duca lo fece pigliare; e più cose inverosimili
si raccontano di quella morte, della quale però sembra che fosse
principale autore Dino del Garbo, solenne medico fiorentino, scrittore
anch’esso di vari libri. L’Inquisizione non fu giammai in Firenze
molto viva; tolta di mano ai Predicatori fin dal secolo precedente, fu
data invece ai frati Minori, bene accetti a questo popolo perchè nella
regola di san Francesco era stata la consecrazione o in qualche modo il
primo inizio della Italiana democrazia. Favorirono gli Inquisitori ne’
primi tempi gli odi di parte con le condanne e le confiscazioni di cui
percossero i Ghibellini: ma dipoi stettero quasi inoperosi, messi anche
in burla da questo popolo; il quale sebbene parteggiasse per la Chiesa
e nelle opere di religione si dimostrasse molto magnifico, era geloso e
guardingo assai quanto allo stato ed alla giurisdizione.




CAPITOLO II.

IL RE GIOVANNI DI BOEMIA SCENDE IN ITALIA. — PIENA D’ARNO. — DEDIZIONE
DI PISTOIA, ED ALTRI ACQUISTI. — GUERRA CON MASTINO DELLA SCALA;
FALLITA IMPRESA DI LUCCA. [AN. 1328-1342.]


Nel detto anno 1328 e fino al 1330 fu grande caro in Firenze e in
tutta Toscana ed in gran parte d’Italia, tantochè il grano dai 17
soldi lo staio montò fino al prezzo di un fiorino d’oro. Fu sì crudele
la carestia, che i Perugini, i Sanesi, i Lucchesi, i Pistoiesi e più
altre terre di Toscana cacciarono fuori degli Stati loro tutti i poveri
mendicanti, per non poterli sostenere. I quali venuti in grande copia
a Firenze, quivi trovarono campamento, avendo il Comune fatto venir
grano di Sicilia, ch’era portato a Talamone; e con la perdita di 60
mila fiorini d’oro in quei due anni, gli riuscì tenere il prezzo del
grano a mezzo fiorino, tuttora col quarto d’orzo mescolato. «Vendevasi
in piazza ad Or San Michele con tanta furia di popolo, che convenia
vi stessero a guardia le famiglie delle Signorie armate col ceppo
e mannaia per fare giustizia, e se ne fece tagliando membri. Infine
provviddero di fare pane per il Comune a tutti i forni, di peso d’once
sei il pane mischiato, a danari quattro l’uno. E (dipoi seguita il
Villani) tuttochè io scrittore non fossi degno di tanto ufficio, mi
trovai ufficiale con altri a così amaro tempo, e con la grazia di Dio
fummo de’ trovatori di questo rimedio, onde si contentò la povera
gente, senza scandalo o rumore; e con questo testimonio di verità,
che in niuna terra si fece per gli possenti e pietosi cittadini tante
elemosine a’ poveri, quante in quella disordinata carestia si fece per
gli buoni Fiorentini.[170]»

I figliuoli di Castruccio dopo la morte del padre aveano a Pisa _corso
la terra_; usato modo di attestare e con la forza di confermare la
possessione d’una città: ma vennero tosto dall’Imperatore privati di
quella, e poi di Lucca stessa, e perdettero ogni signoria, la quale
tentarono più volte poi di racquistare, ma senza frutto. Rialzava
il capo nella Toscana la lega guelfa capitanata dai Fiorentini, che
strinsero pace con Pistoia liberata, e poco dipoi in Montopoli con
Pisa istessa conciliando a breve tempo le vertenze consuete per il
passaggio delle mercatanzie. Ma l’Imperatore, dopo avere dai Pisani
cavati danari quanti più poteva, lasciò la Toscana costretto partirsi
per il motivo che ora diremo; e dopo essersi trattenuto qualche tempo
in Lombardia, se ne tornava in Allemagna. Causa al partirsi gli aveva
dato, che ottocento cavalieri tedeschi per non essere pagati se gli
ribellarono, postisi a campo in sul poggio del Cerruglio che aveva
Castruccio fortificato gli anni innanzi; e di qui poi sotto la condotta
di Marco Visconti, correndo le terre e devastando le campagne, come
gente bisognosa che vivevano di ratto, ebbero il castello dell’Agosta
dal quale Lucca era dominata, ed in breve ora la città stessa.
Questa, perchè non ne volevano altro che moneta, mandarono a offrire
per ottanta mila fiorini d’oro ai Fiorentini; e Marco istesso venuto
in Firenze sollecitava il trattato, che andò a vuoto quella volta e
un’altra poi, quando i Tedeschi la profferirono di bel nuovo, ed una
compagnia di mercanti Fiorentini, tra i quali era Giovanni Villani,
accettavano di comperarla privatamente per conto loro: ma ne furono
impediti da gelosie tra’ cittadini; ed i Tedeschi, dopo averne anche
avuto trattato co’ Pisani, la venderono a Gherardino Spinola genovese,
il quale divenne per trenta mila fiorini d’oro signore di Lucca: a tale
bassezza era caduta quella città. Ebbe egli guerra co’ Fiorentini, i
quali cinta con vano assedio la stessa Lucca, espugnarono Montecatini,
con buoni successi anche nell’inferiore Valdarno; e San Miniato, antico
seggio degli imperiali Vicari o Capitani, venne pur esso in potestà
loro. Qui dirò cosa da farne amare al paragone i tempi nostri: il
Capitano dei Fiorentini perdè la condotta perchè lasciava per moneta i
contadini seminare le terre loro: dovevano i campi dei nemici rimanere
incolti, e tutti patire degli odii scambievoli. Tanto crudeli erano
le guerre quando tra’ popoli si facevano, e così era l’amor di patria
ristretto dentro a breve spazio.

In questo mezzo era disceso nell’Italia il re Giovanni di Boemia,
figlio rimasto d’Arrigo VII, invitato dai Bresciani, a’ quali pareva
essere oppressi dai Visconti. Di prima giunta ebbe, oltre a Brescia,
Bergamo e Parma e Reggio e Modena, e dallo Spinola a buon mercato ebbe
in vendita la infelice Lucca. Aveva la Chiesa antiche ragioni su talune
di quelle città; ma il Re procedeva d’intelligenza e con l’amistà
del Cardinale Legato, il Papa cercando farsene strumento contro
all’Imperatore bavarese e ai Ghibellini di Lombardia. Laonde temette
Firenze allora quell’ingrossarsi dello Stato pontificio intorno ad essa
da ogni lato; temeva il Papa più che l’Imperatore lontano e povero e
discreditato. E quanta fosse la confusione in cui vivevano le italiane
cose mostrò la lega che insieme strinsero i Fiorentini ed il re Roberto
con gli Scaligeri e co’ Visconti e con gli altri Ghibellini; lega
improvida tra nemici, che per viluppi ogni ora nuovi sempre dovevano
poi combattersi. Ma i primi frutti se ne ottennero, e ciò bastava: i
collegati presso Ferrara ebbero la meglio in una grande giornata, e
il francese Cardinale restò prigione dei Bolognesi; se non che tosto
i Fiorentini ne procurarono la liberazione, perchè troppo non volevano
tenere guerra contro alla Chiesa: il re Giovanni ripassò le Alpi.

Nuovi disastri sopravvenivano in questi tempi alla città. Le
inondazioni dell’Arno più gravi erano e più frequenti in quei secoli
che a’ dì nostri. Narra Giovanni Villani come nell’anno 1333, il dì
d’Ognissanti, «cominciò a piovere diversamente in Firenze ed intorno
al paese nell’alpi e montagne, e così seguì al continuo quattro dì e
quattro notti, crescendo la pioggia sformatamente che pareano aperte
le cateratte del cielo, e colla pioggia continuando spessi e grandi
e spaventevoli tuoni e baleni, e cadendo folgori assai; onde tutta la
gente viveva in grande paura, sonando al continuo per la città tutte
le campane delle chiese, e in ciascuna casa bacini o paiuoli; con
grandi strida gridandosi a Dio Misericordia Misericordia; fuggendo
le genti di tetto in tetto, facendo ponti da casa a casa; ond’era sì
grande il romore e il tumulto, ch’appena si potea udire il suono del
tuono. Per la detta pioggia il fiume d’Arno crebbe in tanta abbondanza
d’acqua, che prima onde si muove scendendo dell’alpi con grande empito
e rovina, sommerse molto del piano di Casentino, e poi tutto il piano
d’Arezzo e del Valdarno di sopra, abbattendo e divellendo gli alberi
e mettendosi innanzi e menandone ogni molino e gualchiere ch’erano in
Arno, e ogni edificio e casa appresso all’Arno che fosse non forte:
onde perirono molte genti. E poi scendendo nel nostro piano presso a
Firenze, accozzandosi coll’Arno il fiume della Sieve, la qual’era per
simil modo sformata e grandissima, e avea allagato tutto il piano di
Mugello; il giovedì a nona, a dì 4 novembre, l’Arno giunse sì grosso
alla città di Firenze, che egli coperse tutto il piano all’intorno
della città fuori di suo corso in altezza in più parti sopra i campi,
ove braccia sei e dove otto e dove più di dieci braccia. E fu sì grande
l’empito dell’acqua, che rotte le porte e gran parte delle mura, inondò
tutta la città stessa; tantochè nella chiesa e duomo di San Giovanni
salì l’acqua infino al piano di sopra dell’altare, più alto che mezze
le colonne di porfido le quali stanno alla porta. E al Palagio del
popolo dove stanno i Priori salì il primo grado della scala dove
s’entra, incontro alla via Vacchereccia, che è quasi il più alto luogo
di Firenze. E al Palagio dove sta il Potestà salì nella corte disotto,
dove si tiene la ragione, braccia sei. Ruppe la pescaia d’Ognissanti, e
incontanente rovinò e cadde il ponte alla Carraia, e poi subito quello
di Santa Trinita, e il ponte Vecchio; cadde in Arno la statua di Marte
che era a piè di esso ponte; e quello a Rubaconte fu danneggiato molto,
e rovinò a terra il palagio del castello d’Altafronte: caddero gran
parte delle case di qua e di là d’Arno fino al ponte alla Carraia e
alla gora del Mulino; che a riguardare le dette rovine pareva quasi un
caos. Tutte le vie e case e botteghe terrene e vôlte sotterra rimasero
piene d’acqua e di puzzolente mota, che non si sgombrò in sei mesi;
e quasi tutti i pozzi furono guasti e si convennero rifondare. L’Arno
coperse tutto il piano verso ponente fin’oltre a Prato e fin presso a
Pisa, guastando i campi e vigne, menandone masserizie, case, mulina,
ponti e molte genti, e quasi tutte le bestie. Questo diluvio fece
alla città e contado di Firenze infinito danno; di persone intorno
a trecento, che al principio si credea più di tremila; e di bestiame
grande quantità, di rovina de’ ponti e di case e molina e gualchiere
in grande numero, che nel contado non rimase ponte sopra nessun fiume
o fossato che non rovinasse; di perdita di mercatanzie, panni lani di
lanaiuoli per lo contado; e di arnesi e di masserizie e del vino, che
ne menò le botti piene, assai ne guastò; e simile di grano e biade
ch’erano per le case; senza la perdita di quello ch’era seminato, e il
guastamento e rovina delle terre e de’ campi: che se l’acqua coperse e
guastò i piani, i monti e le piaggie ruppe e dilaniò, e menò via tutta
la buona terra.[171]» I danni pubblici e privati, scrive il cronista
contemporaneo, che gli era impossibile per alcun numero adequare.
Avremo però spesso occasione di accennare come nei pubblici danni
cercasse suo pro la ferocia delle parti, cagione forse anche degli
incendi che assai frequenti si rinnovarono in tutto il corso di quegli
anni.

Ed a quei tempi venne in Firenze una di quelle processioni di
Flagellanti, noti abbastanza per le istorie in altre parti d’Europa.
Erano da diecimila Lombardi condotti da un frate Venturino da Bergamo
dell’ordine dei Predicatori. Dovunque passavano, gridavano pace
e misericordia. Ed il Frate predicava con efficaci parole, «quasi
affermando e dicendo: quello che io vi dico sarà, e non altro; chè
Iddio così vuole.» In Firenze dimorarono quindici dì, ed ogni giorno
nella piazza Vecchia di Santa Maria Novella erano messe tavole e
mangiavano 500 per volta e più. A Roma andarono, ingrossati molto
d’uomini toscani che gli seguitavano; e di là quindi in Avignone a
Corte del Papa: ma per la presunzione del Frate, e perchè diceva che
non era niuno degno papa se non stesse a Roma alla sedia di san Piero,
e per tema ch’ebbe il Papa che per le sue prediche non commuovesse il
popolo cristiano, lo mandò a confino, e comandogli che non confessasse
persona nè predicasse a popolo. «E questi sono (continua il giusto e
pio Villani) i buoni meriti che hanno le sante persone da’ prelati di
Santa Chiesa; ovvero che fu giusto per temperare la soperchia ambizione
del Frate, tutto ch’adoperasse con buona intenzione.[172]»

In quelli stessi anni cominciarono a crollare e poco dopo fallirono la
compagnia dei Peruzzi e quella dei Bardi, le quali avevano sovvenuto
il re d’Inghilterra nelle guerre contro a’ Francesi che a lui valsero
le vittorie di Crécy e di Poitiers. Per le loro mani venivano tutte le
rendite e lane e cose di quel re, ed essi fornivano tutte sue spese e
bisogni: tantochè i Bardi si trovarono avere da lui più di centottanta
migliaia di marchi di sterlini, e i Peruzzi più di centotrentacinque
migliaia; che ogni marco valeva più di fiorini quattro e un terzo
d’oro, e in tutto montava più di un milione e trecentosessantacinque
mila fiorini d’oro. Bene erano in quella somma da contare le
provvisioni a loro fatte in molti anni; «ma grande follia fu avere
messo tanta gran somma in uno Signore,» come scrive lo stesso Villani
il quale era o era stato in società coi Peruzzi.[173] Molti di questi
danari erano ad essi dati in deposito da cittadini e forestieri;
cosicchè il danno fu grande, e per qualche tempo scemò il credito della
città di Firenze, nelle mercatanzie e nelle arti. Continuava però
la costruzione dei pubblici edifizi; e allora sorgeva il campanile
di Giotto, ed all’Arte della lana fu data la cura di proseguire la
fabbrica di Santa Maria del Fiore, interrotta molti anni, a questa
assegnando certi proventi nuovi o soprattasse alle gabelle del Comune.

La Repubblica frattanto da ogni parte si ampliava fuori dei termini
dell’antico Stato; e primo passo in quella via per cui si perde la
libertà fu estendere il dominio in altre città use a viver libere ed a
fiorire nella indipendenza.[174] La giustizia delle repubbliche cessa
pel fatto delle conquiste; non sanno reggerle temperatamente, e con
le offese che ad altri recano, a sè preparano servitù. A Roma e in
Grecia le oppressioni di molti popoli si coprivano con la bugia delle
colleganze; nella Toscana lo stesso nome soleva darsi alle dedizioni,
rifugio ultimo delle città smunte o lacerate dalla discordia. Prima
a cedere fu Pistoia, che prima era stata cagione di scandali, e che
aveva sopra ogni altra patito in quegli anni, talchè l’istoria ne è
lamentevole.[175] Fidava da ultimo nella fortuna di Castruccio; ma
pochi mesi dopo la morte del gran condottiero dovette Pistoia venire
a patti co’ Fiorentini, i quali ne presero la guardia, ed uno loro
cittadino popolare andò a risedervi per capitano. Due anni dopo, nel
1331, entrativi a forza con l’aiuto della parte che stava per loro,
corsero la terra, disfecero tutte le fortezze del contado, ed una
tosto ne fabbricarono dentro la stessa città. La dedizione era per due
anni,[176] continuata di mano in mano; un magistrato istituito per le
cose di Pistoia, e che dipoi ebbe nome di _Pratica Segreta_, non è gran
tempo che fu abolito. Nel 1332 i Fiorentini fecero lega con la famiglia
dei Casali, i quali avevano la signoria di Cortona, e gli tolsero in
protezione; ch’era già porre come un freno in bocca ad Arezzo.

Le ambizioni del Vescovo Tarlati avevano fatto a questa città quel
che alla misera ed esausta Lucca le grandezze di Castruccio. Morto il
Vescovo, era capo di quella famiglia il vecchio Piero, suo maggior
fratello, noto col nome di Pier Saccone: questi avuta contraria la
sorte delle armi, e stretto in mezzo tra città guelfe, prima cercò
fare accordo co’ Perugini per la signoria d’Arezzo, poi la cedè ai
Fiorentini l’anno 1337. I patti furono, che per dieci anni il Comune
di Firenze avesse in Arezzo impero e libera giurisdizione, tenendo
quivi oltre al potestà e al giudice delle appellazioni, un capitano
di custodia e di guardia con dugento cavalli ed altrettanti fanti
italiani, ma non d’Arezzo nè del contado. Che gli Aretini fossero
esenti da nuove prestanze, che si reggessero a popolo guelfo e
ghibellino; che gli esuli della città e del contado fossero rimessi a’
loro beni ed agli onori. L’istesso obbligo noi troviamo nel trattato
con Pistoia, inteso al fine di mantenere viepiù divise le città
suddite: dai Ghibellini poco temevasi, ed in Firenze il nome guelfo era
strumento alle soperchierie d’alcuni uomini prepotenti. I Fiorentini
mandarono a pigliare la possessione di Arezzo dodici Commissari grandi
e popolani: i grandi veggiamo questa volta figurare, perchè l’impero
spettava al Comune di Firenze, nel quale tutti si comprendevano i
cittadini indistintamente, benchè lo stato fosse del Popolo; ed in
Arezzo poi volevano (come dicemmo) piaggiare i nobili. Vi mandarono
nel tempo stesso il Generale di guerra con trecento cavalieri in arme e
tremila pedoni del Valdarno di sopra, ai quali uscì incontro due miglia
fuori della città il popolo d’Arezzo con rami d’ulivo in mano gridando
pace e perpetua felicità alla Repubblica Fiorentina. Piero Tarlati gli
ricevè in sulla porta della città, della quale poi nel maggior tempio
furono date ad essi le chiavi e il gonfalone della giustizia; non senza
le pompe delle usate dicerie, che si facevano in latino. Contuttociò
il primo atto della nuova signoria fu edificare una fortezza a
sopraccapo della città, e una bastìa presso alla porta la quale s’apre
verso Firenze. Nell’anno 1338 Colle di Valdelsa si diede anch’esso ai
Fiorentini. I patti vari delle dedizioni per cui si compose il nuovo
Stato della Toscana, indussero molta varietà di privilegi, e condizioni
disuguali nelle città minori e nelle terre o comunità, e vita propria
in ciascuna d’esse.

I Tarlati ritenevano intorno Arezzo molte castella, che per l’accordo
furono date in protezione alla Repubblica. I Barbolani, cui era sede
il forte sito di Montaguto, ottennero anch’essi esenzioni e privilegi
finchè più tardi vennero a porsi sotto la stessa accomandigia. I
possenti Conti Guidi, che rimasero per cento anni poi dominatori
del Casentino, in quel trattato ebbero favore siccome amici della
Repubblica; la quale però in quell’anno dava opera a fondare Terranuova
nel Valdarno superiore perch’ella stesse a fronteggiare cotesti Conti
e gli Ubertini, e raccogliesse gli uomini liberi via via sottratti
alla dominazione loro: alla famiglia degli Ubertini, ed ai Pazzi di
Valdarno, ed a quei della Faggiuola, ed ai conti di Montefeltro, ed
ai conti Montedoglio fu vietato d’accostarsi per dieci miglia alla
città d’Arezzo. Molte contese e trattati vari in questi anni ebbe la
Repubblica, siccome n’ebbe essa in ogni tempo co’ Signori dei castelli
fin dal principio della libertà:[177] costrinse i Bardi alla cessione
della contea di Mangona, restando ad essi quella di Vernio, l’una
e l’altra avute in compra dai successori dei Conti Alberti che la
tenevano dai Cadolingi. Ai più deboli talvolta prestava aiuto contro
a’ potenti; riduceva altri a prestarle omaggio offrendo un cero a San
Giovanni; i vassalli dei Signori faceva sorgere a coloni liberi,[178]
ed il popolo dei contadini viepiù avanzandosi da ogni lato, in mezzo
ad esso rimanevano le rôcche nude e solitarie, intorno intorno come
assiepate dai frutti vegeti della libertà. Per le quali opere la
Repubblica meritava molto bene di tutta Italia e della umanità:
quel carattere che la Toscana ebbe suo proprio e che apparve nella
formazione della lingua, fu mantenuto nelle istituzioni; e il genio
etrusco ed il latino presso che soli vi dominarono, perchè il suolo
era quasi sgombro da ogni vestigio di fedualità straniera. Quindi la
copia delle tradizioni che indussero in questo popolo, come esperienze
anticipate, la temperanza nei pensieri; e quindi la buona economica
istituzione e le abitudini civili, che pure in mezzo a feroci tempi
lo educavano tuttavia alla mitezza dei costumi; pregi del popolo di
Toscana, che sopravvissero a ogni decadenza ed a lui sono felicità.

Ma la più lunga delle contese che la Repubblica avesse mai co’
Signori dei castelli, fu con la casa degli Ubaldini, dominatori assai
potenti degli appennini verso Bologna, pei quali spesso davano mano ai
Ghibellini di Lombardia, e infestavano le strade con grave scapito dei
commerci.[179] Vedemmo come i Fiorentini validamente gli contenessero
dalla parte del Mugello; edificarono in questi anni dall’altra banda
di quei monti ed afforzarono una terra, cui diedero nome di Firenzuola
a suggerimento del Villani, siccome narra egli medesimo.[180] Tutte
queste terre franche che si rinvengono per l’Italia, mi pare abbiano
la stessa forma, come hanno certo nella Toscana: un quadrilatero che le
due maggiori vie dividono in quattro minori quadrati, facendo croce in
una piazza che sta nel mezzo ed una porta a ciascun capo di quelle vie:
eguale in tutto era la forma che anticamente i Romani eserciti davano
ai loro accampamenti. Nè prima sorta era una di queste terre che ad
essa concedevano lo Statuto, com’era costume che ogni Comunità avesse
allora sue proprie leggi per l’interiore amministrazione. Costretti noi
a tacere molte di quelle piccole fastidiose guerre che ad ogni tratto
si combattevano, e il por mano che faceva la Repubblica a molte cose
in ogni luogo dove occorresse alla difesa o all’ampliazione di quello
Stato ch’essa reggeva; diremo solo che il Comune libero di San Marino
fu mantenuto per l’amicizia e co’ denari de’ Fiorentini, cui premeva da
quel lato averlo a guardia della Romagna; talchè per essi potè scampare
quella onorata repubblichetta, che avanzata come un saggio o una
briciola del medioevo, rimane infino ai giorni nostri.[181]

Ma la Repubblica di Firenze in tutto il corso di quegli anni troviamo
essere governata, non da uomini potenti de’ quali il nome ottenesse
fama per grandi geste e grande seguito, bensì da mediocri ed oscuri
cittadini e di famiglie che poi rimasero anche talvolta dimenticate,
sebbene altre pure ne fossero che appunto allora pigliavan luogo tra
le maggiori della città. Quella politica operosità che da più anni si
dispiegava con sufficiente concordia, o almeno senza civili guerre,
non ebbe capi che la guidassero, nè alcuna sorta di continuità ne’
magistrati e nei consigli, che si mutavano ogni tratto; e i divieti
erano molto lunghi; pareva che ognuno da sè facesse la parte sua,
gl’ingegni essendo molto arguti e gli animi eccitati, e questo popolo
mercatante avendo esteso l’azione sua molto al di là della breve
cerchia del suo piccolo territorio. Firenze condusse le cose sue
prosperamente quanto era dato a democrazia, che non è atta alle imprese
grandi; quella di Lucca ebbe mali effetti, come appresso racconteremo.

Il re Giovanni di Boemia nel partirsi che fece d’Italia, negli ultimi
giorni del 1334 aveva impegnato per poca moneta la città di Lucca
ai Rossi di Parma; e questi, inabili a tenerla, l’anno di poi la
rivenderono a Mastino della Scala. Costui, facendo suo grande pro
dell’abbassamento dei Visconti dopo la morte di Matteo e la discesa
del Bavaro, potè accrescere la potenza di casa Scaligera così da essere
egli divenuto a tutta Italia formidabile più che altro principe fosse
stato mai dopo la dissoluzione dell’Impero, per le ricchezze e per il
numero delle città che gli ubbidivano: dicevano ch’egli si avesse di
già fatto fare una corona d’oro per coronarsi in re d’Italia: Verona
credè tornati i tempi di Berengario. Quindi subito contro a lui si
collegarono i signori di Lombardia e di Romagna e le città di Toscana;
il re Roberto, impacciato nelle cose di Sicilia, prestava aiuto poco
valevole. Ma i Fiorentini all’impedire la formazione di uno Stato che
minacciasse le città libere, sempre andavano di grande animo;[182] e
avuta la meglio in un primo fatto d’arme sul colle più volte combattuto
del Cerruglio, allontanarono facilmente dalla Toscana la guerra. Nella
quale erano già entrati i Veneziani gelosi molto di quella potenza di
Mastino che già da più parti si avvicinava all’estuario, avendo Padova
e Treviso e altri luoghi circostanti: quella fu la prima volta che la
Repubblica di Venezia pigliasse parte molto attiva ne’ fatti d’Italia,
ogni suo studio essendo volto alle cose dell’Oriente. Cosicchè dopo
una lunga guerra, benchè di gran mole quanto il secolo concedesse,
non prima ebbe Piero dei Rossi capitano della Lega tolto a Mastino la
signoria di Padova, e questi anche perduto Brescia; i Veneziani, cui
bastava l’avere frenate le ambizioni dello Scaligero, fecero pace, ed
i Fiorentini bentosto poi gli seguitarono, anch’essi paghi di aversi
meglio assicurata la possessione delle castella di Valdinievole e di
quelle del Valdarno, che per l’addietro erano parte così dello Stato
come della diocesi di Lucca, allorchè era questa città, insin dai
tempi de’ Longobardi e sotto i primi Imperatori, quasichè a capo della
Toscana.

D’allora in poi conseguitarono alla Repubblica giorni tristi.
Nell’anno 1340 la peste orientale, venuta in Europa per le Crociate
e pe’ commerci, entrò in Firenze la prima volta. E fu scritto vi
perissero quindici mila persone; preludio a quello tanto maggiore e
assai più celebre esterminio il quale avvenne otto anni dopo. Alla
peste tenne dietro la carestia; ed in quel terrore volti gli animi
a pietà, decretarono il richiamo d’alcuni sbanditi, e parte dei beni
posti in comune restituirono alle vedove ed ai pupilli che rimanevano
dei ribelli morti: ammenda scarsa alle ingiustizie.[183] E in quello
stesso anno Mastino avendo perduto Parma, la quale venne in potestà
dei signori da Correggio, fece mercato co’ Fiorentini per la vendita
di Lucca, poichè vedeva essergli chiusa a soccorrere questa città la
via solita della Lunigiana. Più volte aveano i Fiorentini rifiutato
quella compra per poca moneta; ora accettarono il trattato per
dugentocinquanta mila fiorini d’oro: ma i Pisani, che temevano sopra
ogni cosa vedere Lucca in mano ai troppo già prepotenti rivali loro,
strinsero lega co’ Visconti di Milano e altri signori di Lombardia; e
insieme con essi rotta la guerra, si afforzarono presso alla stessa
città di Lucca. Questa riuscirono ad occupare i Fiorentini con poca
gente; ma tosto dipoi avuta la peggio in un grande fatto d’arme, e
inferiori per la qualità e per il numero dei soldati e mal serviti di
capitano, si trovavano a mal partito. Chiesero aiuto al re Roberto; ma
essendo da lui menati in parole senza cavarne alcun soccorso, tuttochè
Guelfi, non dubitarono, a suggerimento di Mastino, volgersi al Bavaro
il quale era in quei giorni venuto a Trento. Si vidde allora ciò che
importasse quel nudo nome d’Imperatore: mandava egli poche diecine (chè
altro non aveva) di cavalieri tedeschi: voleva però fosse in Toscana
riconosciuto un vicario dell’Impero, il che era disfare e capovolgere
ogni cosa; e parte guelfa si risentì, e molti baroni e prelati e
ricchi uomini napoletani, a un tratto rivollero il danaro che tenevano
depositato nei banchi di Firenze, talchè fallirono molte case, ed ai
mercanti fiorentini mancò la credenza, ch’era il nerbo dello Stato.
Radunarono contuttociò intorno a Lucca un grande esercito, ma di nessun
frutto; dal che il nostro maggior cronista piglia occasione a rilevare
come le guerre stieno male alle repubbliche mercatanti, e che i soldati
son da condurre non da mandare al combattimento.[184] Aveva egli alle
prime guerre che si facevano contro a’ Ghibellini veduto accorrere la
città intera; e cavalieri e popolani erano morti in buon numero contro
Uguccione a Montecatini, nè alla sconfitta dell’Altopascio mancò il
sangue cittadino benchè più scarso: piaceva adesso agli uomini delle
botteghe restare a casa e far le spese ai soldati mercenari; del che
avevano facoltà, come vedemmo in altro luogo. Le insegne imperiali
venute nel campo guelfo non bastarono, e ai Fiorentini avvenne
quello che più temevano; i Pisani ebbero al fine di quella guerra la
possessione della città di Lucca, la quale tennero ventisette anni.




CAPITOLO III.

IL DUCA D’ATENE. [AN. 1342-1343.]


Le guerre esterne ed i mali pubblici che in città bene ordinata hanno
virtù di unire gli animi, viepiù in Firenze gli dividevano, mancando
quivi l’accumunarsi nella disciplina delle armi o negli uffici dello
Stato; quelle fidate a mercenari, ed una parte dei cittadini essendo
esclusi da ogni ingerenza che desse grado nella Repubblica. I grandi
erano in Firenze anch’essi popolo quanto alle gravezze che più degli
altri pagavano, ma battuti dalle leggi e dai magistrati popolani e
dai giudici o rettori chiamati sempre ai loro danni; potenti però
tuttavia per l’ampiezza delle possessioni o per l’antica autorità
sopra gli uomini del contado, stretti per leghe e parentele co’ signori
de’ castelli e in tutta Italia co’ baroni e co’ principi delle città
che dipendevano dall’Imperatore.[185] Quindi era il popolo sempre
in guardia, e le milizie cittadine bene ordinate e numerose, ognora
pronte a quella guerra che sola amassero, contro a’ nobili; onde il
sospetto cresceva sempre nei danni pubblici e bastava a fare insorgere
questa guerra. In mezzo ai guasti di quel diluvio che fu nell’anno
1333, i grandi avendo in forza loro il sesto d’Oltrarno e il solo
ponte che rimanesse, temette il popolo qualche novità, e in mezzo a
quelle devastazioni per poco stette non si venisse tra le due parti
a civil battaglia. Nell’anno 1340 (e tristo a dire, cessato appena il
flagello della peste), era in Firenze, oltre al Potestà e al Capitano
del popolo e all’Esecutore, un Capitano della guardia o bargello creato
di fresco a fare di quelle che le parti chiamano giustizie: era costui
un malvagio uomo di quella casa dei Gabbrielli da Gubbio, d’onde altri
uscirono a lui consimili strumenti agli odii cittadineschi, lasciando
brutta celebrità. Aveva egli condannato per lievi cagioni uno dei Bardi
e uno dei Frescobaldi, le due maggiori tra le famiglie grandi; le quali
perciò si congiurarono tutte insieme e co’ Tarlati e gli Ubaldini ed i
Pazzi di Valdarno e i Guazzalotri di Prato e i Belforti di Volterra e
quanti erano in Toscana avversi agli ordini popolari. Nascevano Piero
ed il vescovo Tarlati da una donna de’ Frescobaldi, i Pazzi tenevano
case e amistà dentro a Firenze. Al primo annunzio della congiura la
città fu in arme; e a que’ di fuori chiusa la via con la prestezza, ed
avendo già forzata il popolo molta parte del sesto d’Oltrarno, erano
i grandi in cattive strette, allorchè il Potestà, che era Maffeo da
Ponte Carali da Brescia, francamente con sua compagnia passato il ponte
Rubaconte, comunque ciò fosse con pericolo di sua persona, parlò ai
congiurati con savie parole, e con cortesi minaccie gli condusse la
notte sotto la sua sicurtà e guardia a partirsi di città; del che fu
egli assai commendato. Si venne poi alle condanne; e perchè a procedere
contra coloro che aderivano alla congiura ma non si erano scoperti,
sarebbe stato troppo gran fascio, bastò avere condannato negli averi e
nelle persone, oltre a pochi altri, presso che trenta delle maggiori
due casate. Non erano tutti (per quel ch’io mi creda) congiunti di
sangue, ma forse consorti, siccome dicevano allora, per carta, di
cosiffatte consorterie essendo molto grande usanza, talchè mutavano i
casati pigliando quello del più possente. Furono i palazzi di quelle
famiglie messi in puntelli nella città e nel contado, e guasti infino
a’ fondamenti; fu vietato a’ cittadini tenere castello che fosse meno
di venti miglia lungi dai confini del contado o del distretto; posero,
invece d’uno solo che era prima, due Capitani della guardia, che uno
in città, l’altro nel contado: ordinarono che ogni popolano, il quale
potesse, fosse armato di corazza e di barbuta alla fiamminga; furono
in tutto più di seimila, e molte balestre. Ed a viemeglio fortificarsi,
tolsero il bando agli sbanditi, solo che pagassero certa gabella; ma fu
grande male recare in città molti rei uomini e malfattori.[186]

Tuttociò era inteso a conservare lo Stato di quelli i quali teneano
nelle loro mani la Repubblica, venuta allora a duro passo. Dal
principio della guerra una Balìa di venti cittadini popolani fu
istituita ad amministrarla con facoltà di levare tasse in quel
modo che volessero, o fare guerra o pace o leghe, senza sindacato.
Quest’era un porgli sopra le leggi; e in ciò si mostrava la mala
costituzione della Repubblica fiorentina, ch’essa era ogni tratto
costretta ricorrere a tali balìe o dittature fidate a molti; pessime
sempre perchè in esse, tra gli altri vizi, entra il disordine che
si ha in animo riparare. I Venti erano di quei popolani grassi, ai
quali o ad alcuni tra essi appartenne quasi direi legittimamente
per tutto il tempo della Repubblica il governo dello Stato, ma senza
formare tra sè un ordine che avesse fermezza alcuna nè continuità, nè
a’ grandi casi virtù bastante. Il Comune aveva dugentosessanta mila
fiorini d’oro l’anno di rendita assisa (come la chiamavano), ed essi
lo avevano indebitato verso i cittadini suoi di quattrocento mila
fiorini. Sapevano essere diffamati per mal governo e baratterie, con
l’accostarsi all’Imperatore aveano offeso la parte guelfa; e mercatanti
com’essi erano, cercavan modo a rassicurare que’ loro amici napoletani
che richiedevano i depositi. A queste loro difficoltà parve giungesse
molto opportuno Gualtieri di Brienne duca d’Atene e conte di Lecce
nella Puglia, ch’essendo già stato (come noi vedemmo) luogotenente pel
duca di Calabria nella guerra di Castruccio, aveva lasciato di sè buon
nome nella città: veniva da Napoli, ma non però di commissione del re
Roberto, con bella compagnia di gente d’arme, a cercare sua fortuna.
Era Gualtieri di grande sangue dei reali di Francia, e aveva ragioni
nel regno di Cipro; di molta entrata ma bisognoso, piccolo e brutto
e barbuto, scaltro e disleale, nutrito in Grecia più che in Francia.
Grande favore godeva egli presso ai re della casa di Valois, e quindi
ancora presso a’ pontefici che in Avignone dimoravano assai devoti a
quella corte.

Messi alle strette i Reggitori, e non trovando altro partito, prima
lo elessero Conservatore del popolo e Capitano della guardia, poi
gli diedero per un anno la capitaneria generale della guerra, e che
potesse fare giustizia personale nella città e fuori. Ma egli veggendo
la città divisa, e fatto cupido di maggiori cose, cominciò tosto a
praticare intelligenze co’ grandi che di continuo cercavano rompere
gli ordini del popolo; a’ quali si aggiunsero anche di quei grossi
popolani i cui banchi erano in fallimento, e non potendo del proprio,
si confidavano di quel d’altri pagare i loro debiti. Da costoro era
il Duca visitato segretamente in Santa Croce, dove egli aveva preso
dimora, e da essi molto sollecitato: quindi per darsi riputazione di
severo e di giusto, e per quella via accrescersi grazia nella plebe,
quelli che avevano amministrata la guerra di Lucca perseguitava. Fece
ad un Medici e ad un Altoviti mozzare il capo; condannò a morte uno
dei Ricci e uno degli Oricellai (così chiamati da una tinta gialla di
cui tingevano i loro drappi), a’ quali dipoi fece grazia della vita.
Erano quattro delle maggiori famiglie uscite di mezzo al popolo,
e assai potenti di parentadi e di ricchezze: i falli apposti ai
condannati non avean prove a sufficienza, ed essi chiari per gli alti
uffici esercitati nella Repubblica, tenuto avendo anche più volte il
Gonfalonierato e alcuni essendo stati dei Venti.[187] A questo modo
si rendeva egli nella città molto ridottato; ma i grandi ed il popolo
minuto, soliti essere soverchiati dalla prepotenza dei mezzani, a quei
fatti molto applaudivano; e quando il Duca cavalcava per la città, la
plebe gridava Viva il Signore; quasi in ogni canto e palagio di Firenze
aveano dipinto l’arme sua, gli uni per avere da lui favore, gli altri
per tema. Quindi parendogli ogni cosa poter tentare sicuramente, fece
intendere ai Priori che per il bene della città giudicava necessario
gli fosse data signoria libera: ma essi, co’ Dodici buonuomini, e i
Gonfalonieri delle compagnie e i Consiglieri, in nulla guisa vollero
acconsentire di sottomettere la libertà della Repubblica di Firenze
sotto giogo di signoria a vita; il che non fu mai acconsentito nè ad
imperatore nè al re Carlo nè ad alcuno suo discendente. Il Duca allora,
che si fidava sopra l’aiuto de’ grandi e il favore della plebe, fece
pubblicare per la città che nell’indomani egli farebbe parlamento sulla
piazza di Santa Croce, per il bene del Comune. Al quale annunzio i
Priori ed i principali dei Consigli essendo entrati in grande sospetto,
andarono a sera tarda in Santa Croce, per quivi trattare d’accordi col
Duca. Una parte della notte si consumò in discorsi, ed alla fine rimase
conchiuso che la Signoria sarebbe a lui data per un anno con quella
stessa giurisdizione ch’ebbe il Duca di Calabria; il quale accordo si
fermò per vallati e pubblici strumenti, avendo il Duca sacramentato
conserverebbe il popolo in sua libertà e l’ufficio de’ Priori e gli
Ordini della giustizia.

La mattina che fu il dì 8 di settembre 1342 il Duca fece armare la
sua gente, circa a centoventi uomini a cavallo, e aveva in Firenze da
trecento de’ suoi fanti, e quasi tutti i grandi gli erano a’ fianchi:
Giovanni Della Tosa ed i suoi consorti erano a cavallo insieme con
gli altri con le armi coperte, e l’accompagnarono da Santa Croce alla
piazza de’ Priori. La Signoria scese di palazzo, ed essendosi posti a
sedere col Duca in sulla ringhiera, uno dei Priori avea cominciato a
parlare, alloraquando la plebe ed alcune masnade di quelle venute co’
grandi l’interruppero gridando: _che sia la Signoria del Duca a vita,
che il Duca sia nostro Signore!_ I grandi allora presolo a un tratto
tra le loro braccia, lo condussero al Palagio; e perchè questo era
serrato, forzando la porta, misero il Duca in Palagio ed in signoria,
cacciando vilmente i Priori nella sala delle Armi. Quindi per alcuni
dei grandi fu tolto via il Gonfalone, e il libro degli Ordini della
giustizia stracciato, e poste le bandiere del Duca in sulla torre, e
suonate le campane a Dio laudiamo: il Potestà e il Capitano del popolo
assentirono al tradimento. Due giorni dopo si fece il Duca confermare
signore a vita per gli opportuni Consigli; e mise i Priori fuori del
Palagio in una casa privata con poca guardia, levando loro ogni ufficio
ed autorità, senza rifare il Gonfaloniere: tolse le armi a tutti
quei cittadini, qualunque si fossero, i quali avevano privilegio di
portarle. Otto dì poi fece il Duca grande festa e solennità a Santa
Croce, ed il vescovo Acciaiuoli sermonando commendava innanzi al
popolo le magnificenze del nuovo signore. Per tale modo il Duca d’Atene
usurpava il principato. Poco dipoi Arezzo, Pistoia, Colle di Valdelsa,
e fuor del dominio della città di Firenze San Gimignano e Volterra, se
gli diedero in potestà. Raccoglieva egli intorno a sè tutti i Francesi
e Borgognoni ch’erano in Italia, dei quali ebbe tosto più di 800, e
molti de’ suoi parenti ed amici vennero di Francia. «Recarono questi
in Firenze nuove foggie di vestire, che anticamente era il più bello e
nobile e onesto che di niuna altra nazione, a modo di togati romani;
ora pigliarono i giovani una cotta ovvero gonnella corta e stretta,
che non si poteano vestire senza l’aiuto altrui, e una correggia come
cigna di cavallo con isfoggiata scarsella alla tedesca dinanzi, e il
becchetto del cappuccio lungo insino in terra per avvolgerlo al capo
per lo freddo, e colle barbe lunghe per mostrarsi più fieri in arme; e
i cavalieri vestiti d’uno sorcotto ovvero guarnacca stretta, e le punte
dei manicottoli lunghe infino a terra, foderati di vaio e ermellini,
come per natura siamo disposti noi vani cittadini a contraffare gli
stranii oltre al modo d’ogni altra nazione, sempre traendo al disonesto
e a vanitade.» Trascrivo parole del vecchio cronista, il quale narra
pure, come i fatti del Duca d’Atene essendo rapportati al re di Francia
Filippo VI di Valois, dicesse questi a’ suoi baroni: _Albergé il est
le pélerin, mais il y a mauvais hostel_.[188] Il re Roberto scrisse al
Duca ammonendolo stesse col popolo e conservasse gli ordini popolari,
senza di che gli vaticinava non manterrebbe lo stato suo a lungo tempo
nella città.

Il Duca dipoi fece la pace co’ Pisani, i quali dovessero tenere
Lucca per quindici anni, con altri patti che riuscirono poco graditi
ai Fiorentini. A’ 15 ottobre creò in Firenze nuovi Priori, senza
Gonfaloniere; i più, artefici minuti e mischiati di quegli, che i loro
antichi erano stati Ghibellini: ad essi diede un gonfalone tripartito,
dov’era l’arme del Duca in mezzo tra l’insegna del Comune e quella
del Popolo, e sopra il rastrello dell’arme del re. Con che egli venne
a scontentare tutti gli ordini della città; e i grandi, che prima
lo avevano fatto signore perch’egli in tutto annullasse il popolo,
se ne turbarono forte, massime quando egli ebbe fatto condannare uno
dei Bardi, il quale aveva stretto la gola ad un suo vicino popolano
che gli diceva villania. Cassò l’ufficio dei Gonfalonieri delle
compagnie e ogni altro pel quale fosse la plebe sotto l’autorità dei
popolani di maggior conto; il Duca reggendosi co’ beccai, vinattieri
e scardassieri, ad essi dando consoli e rettori al loro volere, e
disfacendo gli ordinamenti delle Arti, pei quali solevano avere regola
i salari; in che era il forte della contesa tra il grasso popolo e il
minuto. Fece torre ai cittadini anche le balestre grosse; ed al Palagio
del popolo fece nuove antiporte, e ferrare le finestre della sala di
sotto, dove si faceva il Consiglio; e volle comprendere intorno al
Palagio un grande circuito di grosse mura e torri e barbacani, per fare
col Palagio insieme un grande e forte castello, il quale egli cominciò
a fondare; lasciando il lavorìo d’edificare il Ponte Vecchio, ch’era di
tanta necessità al Comune di Firenze, togliendo di quello pietre conce
e legname: disfece le case, ed anche volle disfare le chiese ch’erano
dentro a quel compreso per fare piazza, e altre belle case tolse ai
cittadini, mettendovi dentro di suoi baroni e di sua gente. Di donne
e di donzelle de’ cittadini per sè e per sue genti si cominciarono a
fare violenze e molto laide cose; infra le altre, per cagione di donna
tolse Sant’Eusebio a’ poveri di Cristo che era alla guardia dell’Arte
di Calimala, e lo diè altrui illicitamente. Levò a’ cittadini gli
assegnamenti fatti loro sopra le gabelle per i danari ch’essi avevano
dovuto prestare per forza a tempo delle guerre di Lombardia e di Lucca,
ch’erano più di trecentocinquanta mila fiorini d’oro assegnati in più
anni con alcuno guiderdone; e questo fu grande male e rompimento di
fede, e molti ne furono diserti. Fermò le paghe dovute a Mastino della
Scala per la matta compera di Lucca, talchè gli statichi ne rimasero
due anni poi in Verona, e la Repubblica restaurata, per liberarli,
dovette pagare centotto mila fiorini d’oro. Recò a sè tutte le gabelle
che andavano a più di dugento mila fiorini, senza l’altre entrate e
gravezze: fece fare l’estimo in città ed in contado, e fecelo pagare,
che montò a più di ottanta mila fiorini; onde i grandi e popolani e
contadini, che vivevano di loro rendite, se ne teneano forte gravati,
siccome erano i cittadini di continuo con le prestanze; e fece creare
nuove e sformate gabelle. Sicchè in dieci mesi e diciotto dì ch’egli
regnò signore, gli vennero alle mani quattrocento mila fiorini d’oro
solo di Firenze, dei quali mandò tra in Francia e in Puglia più di
fiorini dugento mila; perocchè in tutte le terre signoreggiate da
lui non teneva più di ottocento cavalieri, e quegli pagava male, che
al bisogno della sua ruina se n’avvidde. Costrinse i mallevadori di
quello degli Oricellai o Rucellai, del quale sopra abbiamo detto, a
farlo tornare con sua securtà dal confine dov’egli era stato mandato a
Perugia; ma non serbandogli fede, lo fece impiccare con una catena al
collo, acciocchè non potesse essere spiccato, e tolse ai mallevadori
cinque mila quattrocentoquindici fiorini d’oro, opponendo che il
Rucellai gli avea frodati al Comune in Lucca; i beni di quella famiglia
confiscò a sè. Creò nel contado sei potestà con grande balìa di poter
fare giustizia, e grossi salari: i più furono delle case de’ grandi,
e di quelli che erano stati ribelli e rimessi in Firenze di poco: la
qual nuova potestà molto dispiacque a’ cittadini, e più a’ contadini
che portavano la spesa e la gravezza. Crudeli e sconce giustizie faceva
contro a’ cittadini, e due ne mise a morte barbaramente perchè gli
avevano rivelato trattati o congiure fatte contro lui, ma egli credette
che lo dicessero per inganno.

Potestà era per il Duca messer Baglione dei Baglioni da Perugia, e
Conservatore Guglielmo d’Assisi; Simone da Norcia giudice sopra il
rivedere le ragioni del Comune, ed era più barattiere di coloro che
condannava per baratteria: di suo consiglio erano il Giudice di Lecce
ed il Vescovo d’Assisi fratello del Conservatore, il Vescovo d’Arezzo
degli Ubertini, e un Tarlati da Pietramala, il Vescovo di Pistoia e
quello di Volterra, e messer Ottaviano de’ Belforti; ma questi erano
d’apparenza, tenuti da lui per sicurtà delle loro terre. Co’ cittadini
aveva di rado consiglio; i Priori erano in nome, ma non in fatto;
le sue lettere sottoscriveva _dux et dominus Florentinorum_;[189]
ed egli poi si ristrigneva con messer Baglione, e il Conservatore,
e Cerrettieri de’ Visdomini fiorentino di casa di grandi, uomini
corrotti in ogni vizio a sua maniera. Teneva giostre in sulla piazza
di Santa Croce, ma pochi grandi e popolani vi giostrarono; fece
sei brigate di gente del popolo minuto, del quale cercava recarsi
l’amore, ma poco gli valse. La festa di san Giovanni, fece fare alle
Arti al modo antico, senza gonfaloni; e la mattina della festa, oltre
a’ ceri usati delle castella del Comune ch’erano da venti, ebbe da
venticinque drappi, ovvero palii ad oro, e sparvieri e astori per
omaggio d’Arezzo, Pistoia, Volterra, e da San Gimignano e da Colle, e
da tutti i Conti Guidi e da Mangona e da Cerbaia e da Monte Carelli
e da Pontormo, e dagli Ubertini e dai Pazzi di Valdarno e da ogni
baroncello o conticello d’attorno e dagli Ubaldini. A’ 2 di luglio il
Duca fermò lega e taglia con Mastino della Scala e co’ Marchesi da Este
e col signore di Bologna: e prima l’aveva fatta coi Pisani, la quale
molto dispiacque a’ Fiorentini e a tutti i Toscani guelfi, e poco si
osservò; perchè non era piacevol mischiato nè buona compagnia, dice il
Villani; del quale abbiamo sin qui pigliate in prestito molte parole,
come sovente facciamo, perchè l’istoria di Firenze verrebbe ad essere
conosciuta male quando gli storici non si conoscessero.

Era in Firenze un antico proverbio, il quale diceva: «Firenze non si
muove se tutta non si duole.» Non ebbe ancora il Duca regnato tre mesi,
e tutti gli ordini della città a lui si erano nimicati; i grandi per
non avere riavuto lo Stato, ed i grossi popolani perchè lo avevano
perduto, ed i mezzani e minuti artefici perchè il mal governo aveva
fatto cessare i guadagni. S’aggiungevano poi le insolenze di signoria
francese, gli oltraggi alle donne, e le rapine e crudeltà; cosicchè ad
un tratto più congiure si formarono contro al Duca, tutti correndo allo
stesso fine celatamente per vie diverse. Dell’una era capo il vescovo
Acciaiuoli, quel medesimo che prima avevalo magnificato nelle sue
prediche; e con lui erano i Bardi e i Frescobaldi e altri de’ grandi
stati rimessi dal Duca, e le famiglie dei popolani i quali, a fine di
racconciare loro private fortune, a lui si erano accostati. Avevano
essi trattato coi Pisani ed altri di fuori per assalirlo in Palagio;
ma egli si provvidde col mutare due volte le guardie e crescere le
difese, talchè il fatto andava in lungo. Una seconda congiura, nella
quale erano i Donati e i Pazzi ed i Cerchi, voleva porgli le mani
addosso quando egli andasse in casa degli Albizzi a veder correre il
Palio; ma per sospetto non vi andò. Nella terza si accoglievano in
maggior numero di quei popolani che più erano stati offesi, tra’ quali
i Medici ed i Rucellai; ma innanzi a tutti un Antonio degli Adimari
di casa i grandi. Era questa la congiura più vasta e possente e pronta
alle opere: se non che un masnadiere senese comunicava la cosa ad uno
de’ Brunelleschi, non per iscoprirla, ma per credere che egli fosse uno
de’ congiurati; ed il Brunelleschi, per non essere incolpato, la rivelò
al Duca, e a lui condusse il masnadiere: onde che altri furono presi e
infine richiesto lo stesso Antonio degli Adimari; il quale, tenendosi
sicuro per la grandezza sua, comparve in Palagio, dove anch’egli fu
ritenuto. Il che saputosi, molti altri dei principali di ogni sètta
o si nascosero o fuggirono, e la città era in tremore. Ma il Duca
trovando la congiura contro a lui sì grande, ed egli essendo uomo di
piccola levatura e poca fermezza, non sapeva che si fare; ed anzichè
correre la terra con la sua gente e col favore del popolazzo minuto,
indugiò aspettando altre masnade di fuori e trecento cavalieri che a
lui mandava da Bologna Taddeo de’ Peppoli signore o tiranno di quella
città. S’appigliò intanto ad un partito, il quale fu a lui cagione
ultima di ruina. Fece richiedere trecento dei principali cittadini,
sotto colore di volersi nei casi presenti consultare seco loro, e mandò
fuori i suoi sergenti per la città con le liste, nelle quali erano
compresi molti ancora dei congiurati. Ma la cattura dell’Adimari, ed
il sapersi delle masnade che il Duca aspettava, posero grande sospetto
negli animi dei cittadini; corse gran voce e dipoi fu scritto che egli
volesse, una volta che tutti fossero in Palagio, assicurarsi di loro
o con la morte o in altro modo, e disertare la città per indi averla
a discrezione. Talchè i richiesti, comunicando gli uni agli altri il
sospetto, tutti negarono ubbidire; e scoprendosi l’una sètta all’altra,
di grande accordo, e diponendo tra loro ogni ingiuria e malevolenza,
deliberarono levarsi in arme contro al Duca.

Venuto dunque il dì seguente, che era sabato 26 luglio 1343, giorno
di sant’Anna, all’ora di nona quando erano usciti i lavoranti dalle
botteghe, certi ribaldi e fanti in Mercato vecchio, com’era ordinato,
s’azzuffarono insieme gridando All’arme all’arme; e incontanente tutti
i cittadini corsero a sgombrare i cari luoghi, e s’armarono traendo
ciascuno a sua contrada e vicinanza, mettendo fuori le bandiere di
cheto rifatte con le armi del Popolo, e gridando _Muoia il Duca e i
suoi seguaci, Viva il Popolo e il Comune e la Libertà!_ E di presente
fu asserragliata la città a ogni capo di via: e quegli d’oltrarno
grandi e popolani si giurarono insieme e si baciarono in bocca, facendo
sbarre ai capi de’ ponti con intenzione, se tutta l’altra terra di qua
dall’acqua si perdesse, di tenersi francamente nel sesto di là; prima
avevano mandato chiedendo aiuti ai popoli circonvicini. La gente del
Duca, sentendo il romore, montò a cavallo; e chi potè fare in tempo,
corsero alla piazza del popolo in numero di trecento; furono gli
altri presi, o morti o feriti per gli alberghi e per le vie, e rubati
i cavalli e le armi. Uguccione de’ Buondelmonti ed i suoi consorti,
i Cavalcanti ed alcuni altri di case di grandi, con dei beccai e
scardassieri, andavano verso il Palagio gridando _Viva il Signore lo
Duca_; Giannozzo de’ Cavalcanti, montato sopra un desco da tavernai,
gridava al popolo che traeva in piazza: _Non andate, chè voi sarete
tutti morti_: ma visto ch’ebbero come il fatto andava, se ne tornarono
a casa o seguitarono il popolo, eccetto Uguccione rimasto poi nel
Palagio insieme co’ Priori delle arti, che ivi si erano rifuggiti.
Quelli del popolo, occupate le bocche delle vie che vanno in piazza,
e quelle sbarrate, si combatterono lungamente con la gente armata del
Duca, finchè la sera medesima non furono questi costretti a fuggirsi
dentro il compreso del Palagio, lasciando fuori i cavalli. Amerigo
Donati e più altri, co’ loro parenti o amici, assalirono allora le
carceri delle Stinche con tanto vigore che, aiutati dai rinchiusi,
gli ebbero tutti liberati; e con quell’impeto avviatisi al palagio
del Potestà, lo combatterono; insinchè essendosi il Potestà fuggito
con grande paura, fu quel palagio saccheggiato, le carte bruciate, la
prigione aperta: ruppero poi la camera del Comune ed arsero i libri
dov’erano scritti i banditi ed i ribelli; e similmente quelli degli
atti della Mercatanzia: altre violenze non si fecero, se non contro la
gente del Duca. Allora quelli d’oltrarno, avendo aperte le sbarre dei
ponti, valicarono di qua dall’acqua a piedi e a cavallo, e insieme con
gli altri, fatti levare i serragli delle vie maestre, liberamente e da
più lati e con le insegne del popolo alzate, e grida e plausi, mossero
tutti per la città verso il Palagio. Erano più di mille a cavallo, e a
piè diecimila cittadini armati a corazze e barbute come cavalieri; «il
quale popolo fu molto nobile a vedere così possente ed unito.»

Il Duca assalito così fieramente, e non avendo in Palagio che
quattrocento uomini, e quasi altro che biscotto, aceto e acqua, tardi
cercando guadagnarsi la grazia del popolo, la domenica mattina creò
cavaliere Antonio degli Adimari, che non voleva saperne; e poi lasciato
lui e gli altri i quali erano in custodia, fece levare le insegne sue
di sopra il Palagio, e porvi quelle del Popolo; ma non per questo cessò
l’assedio. La domenica notte giunse il soccorso dei Senesi, trecento
cavalieri e quattromila balestrieri, molto bella gente, e con loro sei
grandi popolani Senesi per ambasciatori. San Miniato inviò dugento
fanti ben armati, e Prato cinquecento. Il conte Simone, ch’era dei
Guidi da Battifolle, ne condusse quattrocento; e il dì seguente venne
grandissima quantità di contadini bene armati, di modo che la città
si trovò piena di gente del contado e di cittadini in arme. Da Pisa
venivano cinquecento cavalieri; ma perchè essi erano stati richiesti
dai grandi senza il consenso del Comune, ne fece il popolo grande
mormorio e il Comune gli rimandò; furono assaliti, nel tornarsi, da
quelli d’Empoli e di Montelupo e di Pontormo e di Capraia, e presi e
morti più di cento.

Il Vescovo intanto e altri popolani fecero bandire parlamento, e
congregati in Santa Reparata il lunedì seguente, tutti in arme, di
grande accordo elessero quattordici cittadini, sette grandi e sette
popolani, con grande balìa di riformare la città e fare ufficiali e
leggi e statuti; e a far le veci del Potestà deputarono tre cittadini
grandi e tre popolani, i quali tenessero ragione sommaria delle
violenze e ruberie, ma non avessero altro ufficio. Nè in questo mezzo
il popolo si ristava dal combattere il Palagio e andare cercando gli
ufficiali del Duca; e quanti poterono per la città rinvenire, o celati
nelle case o che fuggivano travestiti, erano uccisi a furore, ed i
fanciulli trascinavano i corpi ignudi per la città. I Quattordici ed
il Vescovo e gli ambasciatori senesi e il conte Simone si cercavano
intromettere e fare accordi col Duca, al quale fine alcuni di loro
a parte a parte si vedevano entrare ed uscire dal Palagio, benchè
poco piacesse al popolo; nè assentiva questi alcuna concordia, se non
avesse nelle mani il Conservatore Guglielmo d’Assisi ed il figliuolo,
e Cerrettieri dei Visdomini, per farne vendetta. Ciò il Duca negava,
ma infine minacciato dai Borgognoni i quali erano rinchiusi seco,
si lasciò sforzare. «Appariscono (dice il Machiavelli) gli sdegni
maggiori quando si ricupera una libertà che quando si difende.» Il
primo d’agosto in sull’ora della cena i Borgognoni pinsero fuori
della porta del Palagio, in mano dell’arrabbiato popolo, il figliuolo
del Conservatore, giovinetto di diciotto anni, vestito a bruno
dolorosamente; e quei furiosi lo tagliarono e smembrarono in minuti
pezzi nella presenza del padre; il quale, pinto fuori anch’egli, ebbe
lo stesso governo; e chi ne portava un pezzo in sulla lancia e chi
in sulla spada per la città; e vi ebbero de’ sì crudeli e bestiali
i quali si dissero avere mangiato le carni crude di quei miseri. Il
che fu scampo del Visdomini, che doveva essere il terzo; ma saziati i
suoi nemici non lo addomandarono, e si fuggiva poi di città. Il Duca
si arrese quel giorno medesimo, e cedè il Palagio, salve le persone,
rinunziando ogni signoria o ragione che avesse egli nella città, e
a cautela promettendo ratificare ciò quando fosse fuori del contado
e distretto di Firenze. Rimase però tre altri giorni per paura; e
quando il popolo fu racquetato, uscì di Palagio accompagnato dalla
gente dei Senesi, dal conte Simone e da taluni dei maggiori cittadini
grandi e popolani, datigli a guardia dai reggitori. Giunto a Poppi,
ch’era la principale terra dei conti Guidi, ratificò male a grado la
promessa; quindi per Bologna andò a Venezia, ed ivi noleggiate due
galere, si tornò in Puglia. Partito il Duca, si disfecero i serragli,
s’apersero le botteghe; e i Quattordici cassarono gli atti del Duca,
salvo le paci da lui fatte tra’ cittadini, che fu (come scrivono) la
sola buona cosa ch’egli facesse: anche gli posero taglia addosso, del
che ebbero poi grave dissidio coi re di Francia; e lo fecero dipingere
vituperosamente, lui ed i suoi satelliti, nella Torre del palagio del
Potestà. Ordinarono che il giorno di sant’Anna fosse come pasqua; e
anche oggi si veggono appese in quel dì le bandiere delle Arti in giro
attorno al bell’edificio il quale ha nome di Or San Michele.[190]




CAPITOLO IV.

CACCIATA DEI GRANDI. — PESTE IN FIRENZE. [AN. 1343-1348.]


Caduto il tiranno, le terre o città a lui soggette si ribellarono;
Arezzo e Pistoia si ridussero a libertà e disfecero i castelli che
i Fiorentini aveano fatti, Volterra tornò in signoria dei Belforti,
e Castiglione Aretino di nuovo diedesi ai Tarlati: seguitarono
l’esempio presso che tutte le altre maggiori terre del dominio della
città di Firenze. E come agli oppressi di fuori era stata l’occasione
buona, così anche parve essere a quelli di dentro: chiedeano i
grandi avere parte negli uffici, poichè erano stati insieme con
gli altri a racquistare la libertà; al che assentivano certi grossi
popolani, o, come dicevano in Firenze, le _Famiglie_, alcune delle
quali avevano tenuto in mano lo Stato e si credevano ripigliarlo con
l’appoggio allora dei grandi, coi quali avevano molte parentele: gli
altri artefici ed il popolo minuto sarebbero stati contenti che i
grandi avessero parte negli uffici, salvo quello del Priorato e dei
Gonfalonieri delle compagnie. Si tennero molti ragionamenti «che
parvero trattati;» perchè ogni qualità di cittadini faceva parte
da sè: ma infine per mezzo del Vescovo e degli ambasciatori Senesi
ottennero i grandi d’entrare anch’essi nel priorato. E perchè il numero
dei priori pareva scarso a mettervi i grandi, e i Sesti erano mal
divisi; quelli d’Oltrarno e di San Piero Scheraggio tra loro due soli
pagando oltre alla metà delle gravezze; per queste ragioni divisero
la città in Quartieri, e insieme il contado che si partiva, come
sappiamo, anch’esso per sesti; aggregando ciascun Piviere o Comune al
quartiere che guardava a quella parte della campagna, e facendo nuova
descrizione delle poste e delle lire a pagamento, secondo portava
la novella partizione.[191] Dopo di che il Vescovo ed i Quattordici
elessero diciassette cittadini popolani e otto grandi per quartiere,
che insieme con loro furono centoquindici a fare lo squittinio: i quali
cessando dal fare per allora nuovo Gonfaloniere, ordinarono fossero
dodici Priori; chè tre per quartiere, uno dei grandi e due popolani;
e otto Consiglieri, metà grandi e metà popolani, che deliberassero le
cose gravi con i Priori, invece di dodici, com’erano prima; e gli altri
uffici a mezzo co’ grandi.[192]

Compiuto che fu lo squittinio, andò voce per la terra che Manno Donati
uomo armigero, ed altri caporali di case possenti, doveano essere dei
Priori: onde il popolo si turbò forte e pigliava le armi; se non che
udendo gli eletti essere uomini pacifici, si acquetava per allora.
Ma gli Ordini della giustizia non essendo riformati, e per l’appoggio
che avevano i grandi in Palagio, cominciarono questi a fare violenze
ed omicidi ed estorsioni nella città e nel contado; nè bastava loro
avere mezzi gli uffici sebbene fossero mille soli ed i popolani venti
mila, e mal sostenevano la compagnia degli artefici: dall’altra banda
ai popolani grassi piaceva meglio avere colleghi da meno di loro, che
non da più e di maggior grado. La città si commoveva di bel nuovo col
favore di quell’Antonio degli Adimari chè primo insorse contro il Duca,
e di Giovanni della Tosa e di Geri dei Pazzi, i quali erano dal popolo
stati fatti cavalieri. Per il che furono essi col Vescovo, il quale
era buono uomo ma di poca fermezza, e lo persuasero s’accordasse a che
i grandi fossero privati dell’ufficio di Priorato; ma questi udendo il
partito che si voleva porre innanzi, e chiamando il Vescovo traditore,
si cominciarono a fornire d’armi e di genti e a mandare fuori per
aiuti. Sentendosi ciò per la città, molti popolani armati vennero in
piazza gridando ai Priori popolani: _gittate dalle finestre, gittate
dalle finestre i Priori de’ grandi, o noi vi arderemo in Palagio con
loro insieme_. E recata la stipa, mettevano fuoco alla porta, nè a’
Priori popolani bastava l’animo di scusare i loro compagni; talchè
alla fine, crescendo la forza e il furore del popolo, convenne a’
Priori grandi uscir di Palagio accompagnati alle case loro sotto
scorta con grande paura. Partiti i quali, i Priori rimasti in numero
di otto, condussero a dodici come erano prima i Buonomini; rifecero
il Gonfaloniere di giustizia, alzando a quel grado uno dei Priori
popolani, ed il Consiglio del popolo formarono da settantacinque uomini
per quartiere, con gli altri uffici poco mutati da quel che solevano
essere innanzi alla signoria del Duca.

In quei giorni la Repubblica essendo mal ferma e la plebe sollevata,
cadde in pensiero ad un Andrea Strozzi, grosso popolano di molta
ricchezza, farsi padrone della città. Vendeva egli il grano alle case
sue a minor prezzo degli altri, essendo tempi di carestia; forse da
principio a solo studio di popolarità; ma poi cresciutogli il favore,
e come era egli naturalmente vano, gli si alzò l’animo a maggiori cose.
Tantochè un giorno, che fu agli ultimi del settembre, montò a cavallo e
andò per la città raunando intorno a sè ribaldi e scardassieri e minuta
gente; nè prima fu in piazza, ch’erano forse quattro mila gridando:
_Viva il popolo minuto, e muoiano le gabelle e il popolo grasso_;
facendo mostra di volere sforzare il Palagio. Nè si ristavano, benchè
molti buonuomini e gli stessi consorti d’Andrea gli ammonissero andarsi
con Dio, se dal Palagio non erano cacciati con pietre e balestre, onde
alcuno fu morto e molti feriti. E di qui usciti, fecero la stessa
prova al palagio del Potestà, sinchè alla fine tra per le preghiere
dei vicini e tra per la forza, e dicendo: Noi andiamo dietro ad un
pazzo, cominciò la folla a diradare; ed egli sottrattosi con l’aiuto
dei parenti, ebbe bando di rubello: sorte men dura di quella che
nella Repubblica di Roma era toccata a Spurio Melio in quel conato
di signoria, che pare somigli di tutto punto questo d’Andrea Strozzi,
essendo anche presso che eguali le condizioni delle due città.

I grandi, al vedere questa divisione ch’era tra ’l grasso e il minuto
popolo, si rallegrarono molto, e attizzavano la plebe, più che mai
afforzandosi ne’ serragli, e mettendo dentro sbanditi e contadini
ed altra gente in servigio loro, e più aspettandone di Pisa e di
Lombardia. Intanto ai Signori veniva soccorso molto valido da Siena,
e alcune milizie da Perugia; il popolo si armava e metteva sbarre: il
che alla plebe, che stava pe’ grandi, fu impedimento al radunarsi ed
al dividere così le forze dei popolani: la città era tutta in arme
e in grande terrore gli uni degli altri; ma quelli che stavano per
il Comune erano più forti, avendo il Palagio e la campana e le porte
della città, salvo quella di San Giorgio che i Bardi tenevano: sicchè
la forza dei grandi non era a comparazione di quella del popolo, se
a questo riuscisse di prevenire i soccorsi che i grandi aspettavano
dalla parte ghibellina. Stando così tutti in arme ed in gelosia, il
popolo del quartiere di San Giovanni, del quale si fecero capi i Medici
e i Rondinelli, senza ordine di comune, il dopo desinare del dì 24 di
settembre in numero forse di mille uomini assalirono le torri e case
di quei degli Adimari i quali erano chiamati Cavicciuli; e cominciato
l’assalto e crescendo di continuo la forza del popolo, i Cavicciuli
veggendo che non poteano resistere, in poco d’ora si accordarono, e
patteggiati si arrenderono, consentendo che fossero poste su’ loro
palagi le bandiere dell’arme del Popolo, senza ricevere altro danno per
amore dei loro consorti che tenevano col popolo. I Donati e i Pazzi
ed i Cavalcanti in egual modo assaliti e soverchiati dalla massa dei
popolani che sempre ingrossava, non fecero resistenza venendo a patti;
dimodochè tutta la parte della città ch’era di qua dal fiume in breve
fu libera da ogni serraglio o fortezza che i grandi avessero, e tutta
in mano dei popolani.

Restava la forza d’assai maggiore e la difesa più grossa e compatta
dei grandi d’oltrarno, dei quali erano principali i Bardi ed i Rossi
ed i Mannelli e i Frescobaldi ed i Nerli. Questi ultimi, che avevano
di là dal ponte alla Carraia le case loro tra la frequenza di case del
popolo, e che erano di minor possa, ben tosto cederono: e il popolo
vittorioso, passato il ponte alla Carraia, si volse tutto ad assalire
le case dei Frescobaldi, alle quali era stato loro aperto il passo dai
Capponi e da altri popolani che abitavano di là dall’Arno. Al quale
assalto i Frescobaldi sè conoscendo essere impotenti, si rifuggirono
alle case loro chiedendo con le braccia in croce mercè al popolo,
che gli ricevette senza fare ad essi alcun male; e i Rossi fecero il
somigliante. Al ponte Vecchio ed a Rubaconte più volte erano quei
del popolo stati fieramente ributtati, sì forti erano le torri dei
Mannelli al ponte Vecchio ed altre di là bene armate di bertesche, ma
soprattutte la possa dei Bardi molto valida di gente e di serragli e
di fortezze; insinchè per una via che da pochi anni era stata fatta
non senza disegno, e che per le case dei Pitti girava alla porta di San
Giorgio, non venne fatto al popolo di assalire di sopra e al di dietro
le case dei Bardi. I quali veggendosi da tante parti sì aspramente
combattere, cominciarono ad abbandonare i loro serragli; e questi
essendo dopo contrasto lungo forzati dal popolo sotto alla condotta di
un conestabile tedesco; i Bardi, vinti da ogni lato, raccomandandosi
alla vicinanza dei Quaratesi e dei Mozzi e di quelli da Panzano che per
loro proprio scampo si erano messi col popolo, da essi furono ricevuti,
poi trafugati fuori della città. La feccia allora del popolazzo sino
alle donne ed ai fanciulli entrò nelle case dei Bardi con tale rapina
che era a vedere rabbiosa cosa; dove ciascuno trovò che tôrre, e chi
avesse voluto frenare il popolo, era il primo rubato e morto: grande
fatica fu difendere le case dei vicini popolani. Poi misero fuoco ed
arsero ventidue tra palagi e case grandi e ricche: il danno che i Bardi
ebbero tra rapine ed arsioni fu stimato più di sessanta mila fiorini
d’oro. Il dì seguente si radunarono più di mille malandrini presso
alla chiesa dei Servi, e dicevano volere andare contro alle case dei
Visdomini e quelle rubare per compiere la vendetta contro a messer
Cerrettieri: ma in fatto volevano, come si seppe dipoi, andare alle
case dei ricchi e pigliarsi come poveri la roba loro. Del che informato
il Potestà, andò ad essi incontro con le milizie e buona gente a piè ed
a cavallo, portando ceppi e mannaie per tagliare, come fecero, piedi e
mani ai malfattori; gli altri furono messi in fuga.

Vinta così e debellata la parte dei grandi e contenuta la plebe, il
popolo montò in grande stato e baldanza, e specialmente i mediani
ed artefici minuti; chè allora il reggimento della città rimase alle
ventuna Capitudini delle arti. Vennero pertanto a riformare la terra: e
col consiglio degli ambasciatori Senesi e Perugini e del conte Simone
da Battifolle che aveva in quei fatti prestata opera eccellente,
celebrarono in casa i Priori uno squittinio, al quale intervennero
duecentosei de’ maggiori cittadini o che sedevano negli uffici, o
ch’erano stati chiamati a dar voto insieme a questi nella balía col
nome d’aggiunti o, come dicevano, d’arruoti: furono da essi posti a
partito tremila trecento quarantasei uomini, ma non rimasero il decimo
da imborsare per le tratte che si dovevano fare ogni due mesi degli
ufficiali. Ordinarono che fossero otto i Priori, due per quartiere,
e un Gonfaloniere di giustizia; che de’ Priori fossero due popolani
grassi, e tre dei mediani, e tre artefici minuti; e il Gonfaloniere si
mutasse per simile modo dall’una all’altra qualità d’uomini. Si trovò
poi che degli artefici minuti erano più che non fosse l’ordine dato;
il che addivenne perchè i collegi degli artefici erano stati nello
squittinio più forti di voci di quello che fossero il grasso popolo e
il mediano. In poco più d’un anno aveva Firenze veduto mutare quattro
reggimenti: e la breve tirannia del Duca d’Atene e le susseguenti
rivolture questo produssero, che la signoria dal popolo grasso fosse
venuta negli artefici e nel popolo minuto, crescendo via via di molto
il numero dei nuovi uomini, i quali scendevano in Firenze dal contado
e acquistavano cittadinanza, «Piaccia a Dio (scrive il buon Villani)
che sia ciò ad esaltamento ed a salute della nostra Repubblica: mi
fa temere l’essere i cittadini vuoti d’amore e di carità tra loro, e
pieni d’inganni e di tradimenti; ed è rimasta questa maledetta arte
in Firenze, in quelli che ne sono rettori, di promettere bene e fare
il contrario, se non sono provveduti o di grandi prieghi o di grande
utile.[193]» In altro luogo conchiude: «ch’erano male retti dai nobili
e peggio dai popolani.»

Pei nuovi ordini posti allora i grandi rimasero affatto esclusi da
quelli uffici nei quali era il governo dello Stato: sedeano bensì nel
Consiglio del Comune, potevano essere dei Cinque della mercanzia,
siccome più tardi dei Dieci del mare; e quando veniva nominata una
Balía per la condotta d’una guerra o di altro negozio di gran momento,
era costumanza di porvi almeno uno dei grandi, che in certi casi
andavano anche ambasciatori; aveano luogo nel magistrato di Parte
guelfa: tutti cotesti ufficii appartenevano al Comune. Rinnovarono
al tempo stesso anche i penali Ordinamenti della giustizia contro
a’ grandi, i quali erano stati annullati; mitigandone l’acerbità in
questo solo, che dove prima oltre alla pena del malfattore tutta la
casa e schiatta di lui era tenuta pagare al Comune lire tremila, ora
si corresse che i soli parenti fino al terzo grado fossero tenuti,
ma riavendo il danaro quando rendessero preso il malfattore o lo
uccidessero. Poco dipoi, taluni delle famiglie maggiori di grandi
furono per sospetti mandati chi in qua chi in là a confine: a molti,
che avevano pigliato servigi co’ signori di Lombardia o ch’erano andati
cercando fortuna in Puglia o altrove, fu comandato tornassero dentro al
termine di due mesi sotto pena di ribelli. I libri dei ribelli essendo
stati arsi, vennero fatte le nuove liste dove alcuni furono aggiunti,
ed altri rimessi in patria ad arbitrio di chi reggeva. I beni donati
per antichi servigi ai Pazzi e ad altre famiglie di grandi, furono ad
essi ritolti; il che ebbe biasimo dai migliori. I grandi rimasti si
ritrassero la maggior parte in contado alle loro possessioni, quivi
tenendosi quieti quanto potevano maggiormente. Furono poi levati dal
novero de’ grandi e fatti di popolo da cinquecento nobili, uomini
della città e del contado, o per la grazia che si avessero acquistata
appresso al popolo, o più sovente perchè le case loro fossero venute
in depressione da non temerne;[194] e nel contado non pochi, tuttochè
avessero sempre titolo di Conti, erano scesi alla condizione di
lavoratori della terra. Ma non potevano gli antichi grandi fatti
di popolo essere per cinque anni nè de’ Priori, nè de’ Dodici, nè
Gonfalonieri di compagnie, nè capitani delle Leghe del contado. E se
alcuno dentro dieci anni commettesse maleficio contro ai popolani,
fosse in perpetuo rimesso tra’ grandi. Alcuni di quelli che furon fatti
di popolo, e vollero essere veramente popolani, mutarono i loro casati,
a ciò astretti, o per ingraziarsi; ma poi ripresero gli antichi nomi
quando la Casa dei Medici, venuta a capo della Repubblica, ebbe rimesso
in istato quelli che prima erano abbassati.

Ruinava così dopo cento anni di battaglie la parte dei grandi, scaduta
prima e dimezzata con la oppressione dei Ghibellini, i quali serbavano
con più costanza e sincerità il decoro della parte loro; poi dimezzata
un’altra volta per la cacciata dei Bianchi, e avendo perduto con la
morte di Corso Donati il solo braccio che fosse atto a sorreggerla
tantoch’ella mantenesse il grado suo nella Repubblica. Veramente le
famiglie che ultime furono abbattute, paesane di sangue (quanto è
lecito congetturare) e tutte guelfe se altri mai, si erano aggregate
alla nobiltà quando era prossima a cadere, cresciute essendo pei
commerci:[195] di tali uomini si poteva costituire un patriziato. Ma
gli guastavano le aderenze e le superbie baronali, nè si piegarono ai
costumi del nuovo popolo di Firenze che gli teneva come stranieri; e
dopo averli cacciati via, gli parve essere sollevato, e fatto libero
di trattare le cose sue più alla domestica. Allora però venne a
scoprirsi e si aggravò di molto quell’altro dissidio, che ne’ traffici
è inevitabile, tra’ mercatanti e gli artigiani; o come oggi si direbbe,
tra ’l capitale ed il lavoro: ed il popolo minuto, che aveva in uggia
la sovranità dei suoi capi di bottega senza alcun freno o contrappeso,
andò in traccia di un padrone solo. Inoltre mancò, in città esposta
a continue guerre, l’educazione delle armi che presso i nobili
risedeva, e mancò al popolo quella tempra del corpo e dell’animo,
la quale s’acquista nelle fatiche e nei pericoli, pigliando virtù
dalla prontezza al sacrificio, dove occorra, di noi medesimi, ch’è
il pregio e l’anima e la forza della militare professione. Chi però
guardi alla meschinità ed alla bruttezza delle guerre che nell’Italia
si combattevano, dirà che al popolo di Firenze non fu gran perdita il
tenersi fuori dai costumi soldateschi, i quali in tutta quella età più
aspri erano che generosi. Pure qualcosa venne a mancare a questo popolo
ridotto allora tutto ad essere di artigiani; ma poco apparve sinchè
durarono i tempi floridi della libertà, quando la vita si espandeva in
tanti modi e i cittadini facevano acquisto alla patria loro, per via
delle opere dell’ingegno, d’un altro genere di grandezze.

I quattro anni che seguitarono ebbe Firenze tranquillo stato, nè
fatti accaddero d’importanza se non che in ordine ad altre cose che
dipoi vennero a conseguenza, e che in appresso registreremo. Successe
lugubre l’anno 1348 per quella feroce nè mai più udita pestilenza, che
dall’Oriente venuta, percosse in quell’anno e nei primi susseguenti
quasichè tutta l’Europa; distruggendo (come scrivono) tre quinte parti
della popolazione, in Firenze centomila, per testimonianza degli
autori contemporanei, e per il novero che poi ne fecero insieme il
Vescovo e la Signoria. Il che però non si può intendere che fosse
dentro alla città sola, la quale tanti non ne aveva, e molti erano
fuggiti e credo pochi vi accorressero; ma, come parmi sia di necessità
correggere, dentro al contado o al dominio, che era a quel tempo molto
angusto. Lamentano anche il peggioramento dei costumi, per quella certa
stupidità che invade l’uomo nei grandi mali, e perchè egli si avvezza
troppo allo spettacolo della morte, la più comune delle umane cose; e
per le subite ricchezze dalle insperate eredità, e pel disciogliersi
d’ogni vincolo sia di famiglia o sia di leggi, che allora tacevano
abbandonate o insufficienti: non si hanno tratte di Magistrati nei
cinque mesi che infuriò il morbo. Scrivono pure come alla pestilenza
seguitasse carestia pel difetto delle braccia, e perchè il popolo
degli artigiani ridotto a numero molto scarso, e taluni fatti ricchi
e godendosi le suppellettili e le robe degli estinti a vil prezzo
comperate, si rifiutavano al lavoro chiedendo per esso strabocchevoli
mercedi: lo stesso facevano i lavoratori delle terre, gli opranti e i
servi parlavan alto.[196] Che molti vizi e corruttele venisser su da
quel rimescolamento è troppo agevole figurare, e anche solo basterebbe
a dimostrarcelo il Decamerone: ma le migliori virtù passavano tanto
più oscure e men lodate quant’esse erano meno rare; e argomento
di virtù è a me la stessa severità iraconda dei cronisti, privati
uomini e popolani. Narrano essi come per la viltà anche talvolta dei
congiunti, molti perissero derelitti; ma poi raccontano altresì come
cessato il terrore primo, fosse tornata la sicurezza nel servire gli
ammalati, notando che molti degli assistenti campavano, quando i chiusi
nelle ville non isfuggivano il morire. Dicono della moneta estorta
dai falsi medicanti, ma soggiungono che per coscienza molti anche
poi la restituirono. Lasciti grandi ed elemosine vennero fatte co’
testamenti ai poveri di Dio, e la Compagnia di Or San Michele n’ebbe a
sè sola fino a trecento cinquanta mila fiorini d’oro; i quali, perchè
i mendichi erano quasi tutti morti, tentarono poi la cupidità degli
amministratori con brutto esempio e grave scandalo: minori lasciti ma
considerevoli ebbero pure due luoghi pii ch’erano stati operosi molto
in alleviare i presenti guai, la Compagnia della Misericordia e lo
Spedale di Santa Maria Nuova.




CAPITOLO V.

DELLA CITTÀ E STATO DI FIRENZE. ENTRATE E SPESE DEL COMUNE.


Moriva di peste in quell’anno Giovanni Villani statoci guida infino
a qui, nè altra migliore avremo noi tra quanti scrissero delle cose
nostre. Vedemmo già come fosse egli presente in Palagio, quasi sessanta
anni prima, il dì della battaglia di Campaldino; condusse le Istorie
infino al termine della vita sua. Giovane insieme con l’Alighieri,
formava sè stesso alla grande scuola del secolo XIII; quindi l’alta
rettitudine la quale domina i suoi giudizi, e quella compostezza di
pensieri arditi e modesti, ch’è indizio non già di buoni tempi e di
quieto vivere, ma sì di animi che abbiano sicurezza di sè medesimi e
interna pace. Era Giovanni di quei _buoni uomini_ da lui sovente posti
in iscena, che fondarono la libertà per essi soli fatta possibile,
e la mantennero in mezzo agli urti delle ambizioni, pacati e forti
perchè cercavano insieme al proprio il comun bene, e il vero sempre in
ogni cosa. Innanzi però di separarci da lui, vogliamo qui trascrivere
un ragguaglio ch’egli ne diede accurato molto intorno allo stato di
Firenze ed alle forze della città ed alle Entrate e Spese pubbliche. Il
quale sebbene risguardi all’anno 1336, serbammo per non interrompere la
narrazione, a questo luogo dove incominciano tempi nuovi, risorgendo
la città in breve ora da quei mali che dall’anno 36 al 48 l’avevano
afflitta. Da molti fu allegata questa che oggi si chiamerebbe
statistica di Firenze; massimamente in quella parte la quale spetta
alle scuole pubbliche e alla coltura di questo popolo: e più altri
lumi sono da trarne circa alla pubblica economia ed alle tasse ed al
maneggio della civile amministrazione, materia amplissima agli studi
cui può servire l’Istoria nostra. Abbiamo un poco spostato qui l’ordine
delle materie per farne a tutti più chiara e agevole la lettura;
la quale se a molti non riesca nè ingrata nè inutile, avremo scusa
d’avere interrotto in questo luogo con le parole del Villani il nostro
racconto.


Il Comune di Firenze in questi tempi (1336) signoreggiava la città
d’Arezzo e il suo contado, Pistoia e il suo contado, Colle di Valdelsa
e la sua corte; e in ciascuna di queste terre avea fatto fare un
castello, e teneva diciotto castella murate del distretto e del contado
di Lucca: e del nostro contado e distretto quarantasei castella forti
e murate, senza quelle di propri cittadini; e più terre e ville senza
mura, che erano in grandissima quantità.

Troviamo diligentemente che in questi tempi avea in Firenze circa
venticinque mila uomini da portare arme da quindici anni infino in
settanta, tutti cittadini, intra’ quali millecinquecento cittadini
nobili e potenti che sodavano per grandi al Comune.[197] Erano in
Firenze da settantacinque cavalieri di corredo: bene troviamo che
innanzi che fosse fatto il secondo popolo che regge al presente, erano
i cavalieri più di dugentocinquanta: che poichè il popolo fu, i grandi
non ebbono stato nè signoria come prima, e però pochi si facevano
cavalieri. Stimavasi d’avere in Firenze da novanta mila bocche tra
uomini e femmine e fanciulli, per l’avviso del pane che bisognava nella
città: ragionavasi avere continui nella città da millecinquecento
uomini forestieri e viandanti e soldati; non contando i religiosi e
frati e monache rinchiusi, onde faremo menzione appresso. Stimavasi
avere in questi tempi nel contado e distretto di Firenze ottanta
mila uomini da arme. Troviamo dal Piovano che battezzava i fanciulli
(imperocchè ogni maschio che si battezzava in San Giovanni, per
averne il novero metteva una fava nera, e per ogni femmina una fava
bianca) che erano l’anno in questi tempi dalle cinquantacinque alle
sessanta centinaia, avanzando più il sesso mascolino che il femminino
da trecento in cinquecento per anno.[198] Troviamo i fanciulli e
fanciulle che stanno a leggere, da otto a dieci mila; i fanciulli che
stanno ad imparare l’abbaco e algorismo in sei scuole, da mille in
mille dugento. E quelli che stanno ad apprendere la grammatica e loica
in quattro grandi scuole, da cinquecento cinquanta in seicento. Le
chiese in Firenze e ne’ borghi, contando le badie e le chiese de’ Frati
religiosi, troviamo essere centodieci; tra le quali sono cinquantasette
parrocchie con popolo, cinque badie con due priori e con da ottanta
monaci; ventiquattro monasteri di monache con da cinquecento donne;
dieci regole di Frati; e da dugento cinquanta in trecento cappellani
preti. Trenta spedali con più di mille letta da allogare i poveri e
infermi.

Le botteghe dell’arte della Lana erano dugento o più, e facevano da
settanta in ottanta mila panni, che valevano da un milione e dugento
migliaia di fiorini d’oro; che bene il terzo rimaneva nella terra per
ovraggio, senza il guadagno de’ lanaioli, e viveanne più di trenta
mila persone. Ben troviamo che da trent’anni addietro erano trecento
botteghe o circa, e facevano per anno più di cento migliaia di panni;
ma erano più grossi e della metà valuta, perocchè allora non ci entrava
e non sapeano lavorare lana d’Inghilterra, come hanno fatto poi.[199]
I fondachi dell’arte di Calimala de’ panni franceschi e oltramontani
erano da venti, che faceano venire per anno più di dieci mila panni,
di valuta di trecento migliaia di fiorini d’oro, che tutti si vendeano
in Firenze, senza quelli che mandavano fuori di Firenze.[200] I banchi
de’ Cambiatori erano da ottanta. La moneta dell’oro che si batteva era
da trecentocinquanta migliaia di fiorini d’oro, e talora quattrocento
mila; e di danari da quattro piccioli l’uno si batteva l’anno circa
venti mila libbre. Il collegio de’ Giudici erano da ottanta; Notai
secento, Medici e Cerusichi sessanta; botteghe di Speziali cento,[201]
molti altri mercanti, merciai e di molte ragioni artefici. Erano da
trecento e più quegli che andavano fuori di Firenze a negoziare.[202]

Aveva allora in Firenze centoquarantasei forni; e troviamo per la
gabella della macinatura e per gli fornai, che ogni dì bisognava alla
città dentro centoquaranta moggia di grano; non contando che la maggior
parte de’ ricchi e nobili e agiati cittadini con loro famiglie stavano
quattro mesi l’anno in contado, e tali più: l’anno 1280, che era la
città in felice e buono stato, volea la settimana da ottocento moggia.
Di vino troviamo entra nella città da cinquantacinque mila cogna; e
quando vi è abbondanza, circa dieci mila più. Buoi e vitelle l’anno
quattro mila, castroni e pecore sessanta mila, capre e becchi venti
mila, porci trenta mila. Entrava del mese di luglio ogni anno per la
porta a San Friano quattro mila some di poponi.

In questi tempi avea in Firenze le infrascritte signorie forestiere,
che ciascuna teneva ragione e avea corda da tormentare; cioè il
Potestà, il Capitano e difensore del popolo e delle Arti, l’Esecutore
degli Ordinamenti della giustizia, il Capitano della guardia ovvero
Conservatore del popolo, il quale avea più balía che gli altri. Tutte
queste quattro signorie aveano arbitrio di punire personalmente: e
più, il giudice della ragione e dell’appellagione, il giudice sopra
le gabelle, l’ufficiale sopra gli ornamenti delle donne, l’ufficiale
della mercatanzia, l’ufficiale dell’arte della lana: di ufficiali
ecclesiastici, la corte del vescovo di Firenze, la corte del vescovo di
Fiesole, l’Inquisitore dell’eretica pravità.

La città era dentro bene situata e albergata di molte belle case, e al
continovo in questi tempi s’edificava a farle viepiù agiate e ricche,
recando di fuori belli esempli d’ogni miglioramento: avea chiese
cattedrali e di frati d’ogni regola e magnifichi monasteri. Oltre a
ciò, non v’era cittadino popolano o grande che non avesse edificato
o che non edificasse in contado grande e ricca possessione con belli
edifici e molto meglio che in città; e in questo ciascuno ci peccava,
e per le disordinate spese erano tenuti matti. E sì magnifica cosa era
a vedere, che i forestieri non usati a Firenze venendo di fuore, i più
credevano per li ricchi edifici e belli palagi i quali erano tre miglia
intorno, che tutti fossero della città a modo di Roma; senza i ricchi
palagi, torri, cortili e giardini murati più di lungi alla città, che
in altre contrade sarebbono chiamate castella. Insomma, si stimava che
d’intorno alla città sei miglia aveva tanti ricchi e nobili abituri che
due Firenze non ne avrebbono tanti.


ENTRATE DEL COMUNE.

Il Comune di Firenze di sue rendite assise ha piccola entrata, come
si potrà vedere, ma reggevasi in questi tempi per gabelle; e quando
bisognava per le guerre, si reggeva per prestanza e imposte sopra le
ricchezze de’ mercatanti e d’altri singolari cittadini, con guiderdoni
sopra le gabelle. E in questi tempi queste infrascritte gabelle furono
levate per noi diligentemente da’ registri del Comune; e, come potrete
vedere, montavano l’anno circa a trecento mila fiorini d’oro, talora
più talora meno: che sarebbe gran cosa a un reame, nè il re Roberto ha
d’entrata tanti, nè quello di Sicilia nè quello d’Aragona.

La gabella delle porte, di mercatanzia e vittuaglia e cose ch’entravano
e uscivano della città, fiorini novanta mila dugento d’oro. La
gabella del vino a minuto, pagandosi al terzo, fiorini cinquantotto
mila trecento. L’estimo del contado, a soldi dieci per lira l’anno,
fiorini trenta mila cento. La gabella del sale, vendendo a’ cittadini
lo staio soldi quaranta di piccioli, e a’ contadini soldi venti,
montava fiorini quattordici mila quattrocentocinquanta: queste quattro
gabelle erano deputate alla spesa della guerra di Lombardia. I beni
de’ rubelli sbanditi e condannati valeano l’anno fiorini settemila.
La gabella sopra i prestatori ed usurieri, fiorini tremila. I nobili
del contado pagavano l’anno fiorini duemila. La gabella de’ contratti
valeva l’anno fiorini ventimila.[203] La gabella delle bestie e del
macello della città, fiorini quindicimila; quella del macello del
contado, fiorini quattro mila quattrocento; quella delle pigioni valeva
l’anno fiorini quattro mila centocinquanta. La gabella della farina e
macinatura, fiorini quattro mila dugentocinquanta. Quella de’ cittadini
che vanno di fuori in signoria, valeva l’anno tre mila cinquecento.
La gabella delle accuse e scuse, fiorini mille quattrocento. Il
guadagno delle monete dell’oro, fatte le spese, valeva l’anno fiorini
duemila trecento; quello della moneta de’ quattrini e piccioli, pagato
l’ovraggio, fiorini mille cinquecento. I beni propri del Comune e
passaggi valevano l’anno fiorini mille secento. I mercati nella città
delle bestie vive, fiorini duemila. La gabella del segnare pesi, misure
e paci e beni in pagamento,[204] fiorini secento. La gabella della
spazzatura d’Orto San Michele e prestare bigonce, fiorini settecento
cinquanta.[205] La gabella delle pigioni del contado, fiorini
cinquecento cinquanta; quella de’ mercati del contado, fiorini duemila.
Le condannagioni che si riscuotono, si ragiona vagliono fiorini
ventimila, e gli più anni montano troppo più. L’entrata de’ difetti
de’ soldati da cavallo e da piè valeva l’anno fiorini settemila.[206]
La gabella degli sporti delle case, fiorini settemila: quella delle
trecche e trecconi, fiorini quattrocentocinquanta. La gabella del
sodamento di portare l’arme valeva l’anno fiorini milletrecento
e soldi venti di piccioli per uno. L’entrata delle prigioni,[207]
fiorini mille. La gabella de’ messi, fiorini cento l’anno. Quella de’
foderi di legname che viene per Arno, fiorini cinquanta. La gabella
degli approvatori de’ sodamenti che si fanno, valeva l’anno fiorini
dugentocinquanta. Quella dei richiami de’ consoli delle Arti, la
parte del Comune si fa l’anno valere fiorini trecento. La gabella
sopra le possessioni del contado, fiorini......; quella delle zuffe
a mani vuote si fa l’anno fiorini.... La gabella di coloro che non
hanno case in Firenze, e vale il loro da fiorini mille in su,[208]
fiorini..... l’anno. Quella delle mulina e pescaie, fiorini..... Somma
da trecentomila di fiorini d’oro e più.


SPESE DEL COMUNE.

Sono qui notate quelle che appellavano spese ferme, cioè che erano di
necessità per anno: il fiorino d’oro valeva tre lire e soldi due di
piccioli.

Il salario del Potestà e di sua famiglia, l’anno, lire quindici mila
dugento quaranta di piccioli. Il salario del Capitano del Popolo
e di sua famiglia, lire cinque mila ottocento ottanta. Il salario
dell’Esecutore degli Ordini della giustizia contro a’ grandi con la
sua famiglia, lire quattro mila novecento. Il salario del Conservatore
del popolo e sopra gli sbanditi, con cinquanta cavalieri e cento
fanti, fiorini ottomila quattrocento d’oro l’anno: quest’ufficio non
è stanziale, se non come occorrono i tempi di bisogno. Il giudice
delle appellagioni sopra le ragioni del Comune, lire millecento.
L’ufficiale sopra gli ornamenti delle donne e altri divieti, lire
mille. L’ufficiale sopra la piazza d’Orto San Michele e della Badia,
lire milletrecento. L’ufficiale sopra la condotta de’ soldati, lire
mille. Gli ufficiali, notai e messi sopra i difetti de’ soldati,
lire dugentocinquanta. I camarlinghi della Camera del Comune e loro
ufficiali e massari e loro notai e frati che guardano gli atti del
Comune, mille quattrocento. Gli ufficiali sopra le rendite proprie
del Comune, lire dugento. I soprastanti e guardie delle prigioni, lire
ottocento. Le spese del mangiare e bere de’ signori Priori e di loro
famiglia costa l’anno lire tremila secento. I salari dei donzelli
e servitori del Comune, e campanai delle due torri, cioè quella de’
Priori e quella del Potestà, lire cinquecento cinquanta. Il Capitano,
con sessanta fanti che stanno al servizio e guardia de’ signori Priori,
lire cinque mila dugento. Il notaio forestiere sopra le Riformagioni
e il suo compagno, lire quattrocentocinquanta. Il cancelliere del
Comune e il suo compagno, lire quattrocentocinquanta. Per lo pasto de’
Lioni;[209] torchi e candele e panelli per li Priori, lire duemila
quattrocento. Il notaio che registra nel Palagio de’ Priori i fatti
del Comune, lire cento. I messi che servono tutte le signorie, per
loro salario, lire mille cinquecento. I trombatori, sei banditori del
Comune, naccherini, sveglia, cornamusa, cennamelle, trombette in numero
dieci con trombe d’argento, per loro salario, lire mille. Per limosine
a religiosi e spedali, l’anno, lire duemila seicento. Guardie, che
guardavano di notte alle porte della città, lire diecimila ottocento.
Il palio di sciamito che si corre l’anno per san Giovanni, e quelli
di panno per san Barnaba e per santa Reparata, costano l’anno fiorini
cento d’oro. Per ispese in spie e messi che vanno fuori per lo Comune,
lire milledugento. Per ambasciatori che vanno per lo Comune, stimati
l’anno fiorini cinquemila d’oro e più. Per castellani e guardie
di rôcche le quali si tengono per lo Comune di Firenze, fiorini
quattromila. Per fornire la Camera dell’arme di balestre, sagittamento
e palvesi, fiorini mille cinquecento d’oro. Somma l’opportune spese,
senza i soldati a cavallo e a piedi, fiorini quarantamila d’oro e più
l’anno. A’ soldati a cavallo e a piedi non ci ha regola nè numero
fermo, ch’erano talora più e talora meno, secondo i bisogni che
occorrevano al Comune; ma al continuo si può ragionare, senza quelli
della guerra di Lombardia, non facendo oste, da settecento in mille
cavalieri e altrettanti pedoni continuamente. Non facciamo conto delle
mura e de’ ponti e di Santa Reparata (cioè della fabbrica del Duomo),
e di più altri lavori di Comune, che non si possono mettere in numero
ordinario.[210]




CAPITOLO VI.

GUERRA CON L’ARCIVESCOVO DI MILANO. — TRATTATO CON L’IMPERATORE
CARLO IV. — IL MAGISTRATO DI PARTE GUELFA. — ALBIZZI E RICCI. [AN.
1349-1358.]


I nuovi acquisti che la Repubblica in molti anni aveva fatti e
componevano il distretto, erano per la cacciata del Duca d’Atene
perduti, come noi già notammo; ed a Firenze non rimaneva se non
l’antico suo contado, quale forse era anche nei secoli imperiali, ma
sgombro però dalle giurisdizioni baronali o dai castelli che d’ogni
parte ed a molto piccole distanze erano attorno alla città. Il danno
però non si deve credere che fosse quale sarebbe al tempo nostro il
farsi piccolo uno stato grande, perchè il nerbo della ricchezza era
dentro alla città stessa, componendosi l’entrate quasi interamente di
gabelle cittadine: i luoghi soggetti si amministravano da sè stessi,
perchè il diritto municipale era tenuto cosa inviolabile; e quel che
andasse alla Repubblica, portava il carico della guardia: veramente
il maggiore scapito era dei potenti cittadini che risedevano nelle
terre suddite o potestà o capitani, o con altro titolo ed ufizio;
e vi acquistavano clientele, e avvantaggiavano l’interesse loro.
Certamente la potenza della Repubblica fiorentina veniva ad essere
menomata di tutto il numero di quei soldati ch’essa imponeva in caso
di guerra per ciaschedun luogo del dominio, e questi dovevano tenere
in campo a spese loro: ma per tale rispetto avergli amici o averli
sudditi veniva quasi all’effetto stesso; e sino a tanto che le città
e le altre terre si governassero a parte guelfa o popolare, di cui
Firenze stava a capo, avevano queste necessità uguale di difenderla,
perchè i nemici erano comuni. Laonde bastava alla Repubblica mantenere
nelle terre circostanti le signorie popolari; ed agli acquisti era
condotta (quando non fosse dalle ambizioni) più che altro dal bisogno
di assicurare quella parte, e di opprimere la contraria. Tollerò quindi
pazientemente le fatte perdite, e le sudditanze cercò mutare in amistà,
finchè gli umori che in esse nutriva non facessero un’altra volta quei
luoghi medesimi cadere sotto alla tutela sua, o alla Repubblica non
abbisognasse per sua propria difensione porvi la mano ed assicurarsene.

Nell’anno 1349 Colle di Valdelsa tornò in potere dei Fiorentini, i
quali ebbero in quella mossa d’un tratto solo anche San Gimignano,
nobile terra e cospicua sempre per le alte torri che ivi rimangono
in molto numero tuttavia, per gli edifici e per le pitture di cui
l’ornarono i buoni artisti che in essa ebbero nascimento:[211] la quale
però certo è che venne a decadere, perduto ch’ebbe con l’indipendenza
la pienezza della vita, e i vivi impulsi dati agli animi, e il sempre
intendere a maggiori cose, dal che i popoli si fanno illustri e poi
consumano sè medesimi. Matteo Villani scrive che i Sangimignanesi
d’allora in poi dimenticate le contenzioni vissero in pace, badando
ognuno a’ fatti suoi: anche Firenze alla sua volta, dopo il corso di
altri due secoli, ebbe in sorte la stessa pace. Vedemmo già come la
terra di Prato si fosse data in perpetuità al Duca di Calabria per non
volere la signoria de’ Fiorentini: ora nell’anno 1350 la comperarono
questi per diciassette mila cinquecento fiorini d’oro dalla regina
Giovanna di Napoli figlia di quel Duca, bisognosa di moneta e che
aveva altro da pensare: al quale mercato diede mano il gran Siniscalco
Niccolò Acciaiuoli fiorentino, ch’era ogni cosa in quella corte. E per
essere signoria libera, la recarono a contado; diedero l’estimo ai
Pratesi, e i privilegi come ai cittadini del Comune di Firenze: gli
antichi ordini annullarono ristringendo la giurisdizione dei Rettori
cittadini, e tirarono a Firenze presso alla corte del Potestà tutti i
giudizi di maggior conto: lo stesso fecero a San Gimignano. In Prato
soleva dominare la famiglia dei Guazzalotri;[212] sette di questi, i
Fiorentini perchè sapevano dovere essere malcontenti, tratti in Firenze
con lieve scusa, fecero tutti decapitare per sola iniqua ragion di
Stato. Ma il sangue sparso dei Guazzalotri tosto rimase dimenticato:
ebbero infamia i Veneziani da quello più illustre dei signori da
Carrara uccisi con tale parità di circostanze che raro incontrasi nelle
storie. Avuta Prato, i Fiorentini volsero l’animo a Pistoia. Ribelle
non era, perchè la dedizione era stata a tempo; ma ora cogliendo il
pretesto delle consuete divisioni, dapprima ottennero porvi guardia di
pochi soldati, con che giurassero mantenere lo stato presente; questi,
guidati da un leale cavaliere Andrea Salamoncelli da Lucca, stettero
contro a certo assalto che per sorpresa e con inganno i rettori di
Firenze vollero mattamente dare alla città.[213] Contro alla quale
andati poi con oste molto più numerosa (e vi furono tra gli altri
duemila cittadini di Firenze sotto sedici pennoni), ebbero Pistoia per
accordo nel mese d’aprile 1351; e postavi guardia, riformarono lo stato
di quella città, rimettendovi la famiglia dei Cancellieri, ch’erano più
guelfi e più amici dei Fiorentini.[214]

Il tempo stringeva, e questi avevano buon motivo ad assicurarsi di
Pistoia contro a un pericolo soprastante. Un gran delitto si commetteva
allora in Italia, e tale fu che ne rimanesse perenne infamia tra
le politiche scelleratezze di quella età: Giovanni de’ Pepoli, il
quale teneva dal padre trasmessa la signoria di Bologna, vendè per
dugentomila fiorini d’oro la patria sua all’arcivescovo di Milano
Giovanni Visconti. Era Milano città più atta a nutrire la potenza
che a vivere in libertà; di qui la grandezza della casa dei Visconti.
Quell’Arcivescovo possedeva tra Lombardia e Piemonte ventidue città;
aveva la mano nelle cose di Romagna fin presso a Roma, allora vuota
della sedia pontificia; e da Bologna distendeva le armi sue facendo
vista di occupare Pistoia, per indi invadere la Toscana. Il trattato
d’una lega con Siena e Perugia e con Mastino della Scala, pel quale
si tenne congresso in Arezzo, non ebbe effetto per le lungaggini
consuete dei Consigli, e per la morte di Mastino: il figlio di lui
si strinse invece all’Arcivescovo, il quale aveva già fatto lega
co’ Ghibellini di Lombardia e co’ signorotti di Toscana. Ma co’
Fiorentini tranquillava; ed essi contenti d’avere Prato e Pistoia, non
si provviddero altrimenti, e non elessero Capitano. Nemmanco avevano
posto guardia al forte passo della Sambuca, pel quale ad un tratto
Giovanni dei Visconti da Oleggio scendeva in gran forza giù nel piano
di Pistoia. Quivi gli giunsero ambasciatori del Comune di Firenze,
a’ quali rispose esser egli mandato dal suo signore a mettere pace
ed a cessare le divisioni, raddirizzando le cose di tutta Toscana:
gli ambasciatori se ne tornarono. E l’Oleggio, che al vedere Pistoia
essere ben guardata non ebbe animo d’assalirla, tirando innanzi
conduceva l’esercito a Campi e fin sotto alle mura di Firenze: dove
stato pochi giorni senza alcun pro, gli convenne per mancamento di
vettovaglia, volgendo addietro per la Valle di Marina, andare a porsi
nella pianura larga e doviziosa del Mugello; non senza essere infestato
molto prima d’entrarvi dai contadini volenterosi ma sprovveduti, che
abitavano quella valle. Di qui l’esercito del Biscione (questo nome gli
davano per la biscia ch’era l’arme dei Visconti) muoveva contro alla
Scarperia, e vi pose assedio: a spalle aveva gli Ubaldini che a lui
rendevano sicura la via di Bologna, intantochè i Tarlati e gli altri
Ghibellini di verso Arezzo si erano mossi: quell’indomabile vecchio di
Piero Saccone, in età allora di ottanta anni o più, disperse l’aiuto
dei Perugini ch’era avviato a soccorrere la Scarperia. I Fiorentini,
che da principio all’appressarsi dei nemici avevan sospetto di quei di
dentro la città, pigliato animo, inviavano quante più genti potessero,
ma senza ordine nè capo, alla volta del Mugello: ad un Visdomini e
ad un Medici venne fatto penetrare con loro gran lode nell’assediato
castello; il quale non bene per anche cinto di mura, ma di fossi e di
steccati, resisteva oltre a due mesi, tornando vani i molti assalti che
ad esso diedero gli inimici;[215] e nell’ottobre di quell’anno 1351,
tanto apparato di forze cadeva dinanzi a un ignobile castello e a una
Repubblica disarmata. Ma per questa era la volontà dei popoli, che alla
difesa del patrio suolo da sè bastavano; la potenza dell’Arcivescovo
non aveva fermezza d’ordini sufficienti nè a comporre uno Stato forte
nè a tentare le imprese grandi.

I Fiorentini contuttociò si reputavano mal sicuri, se tanta mole
di principato si mantenesse in Lombardia: quindi sprovvisti di ogni
altro aiuto, i Papi essendo in Avignone e le fortune dei re Angiovini
condotte al basso da una rea femmina; veduta ch’ebbero manomessa per
l’occupazione di Bologna la compagnia delle città libere delle quali
erano essi a capo, deliberarono accostarsi fra tutti i principi a
quell’uno, a cui dovesse più dare ombra il veder sorgere in Italia una
potenza di quella fatta: ed era questi l’Imperatore.[216] La famiglia
dei Visconti aveva nome di ghibellina: ma questo nome già invecchiato,
più non valeva che oppressione della vita popolare, senza concetto
di unità;[217] l’Italia s’era da cento anni avvezza a fare senza
l’Imperatore, e gli stessi Ghibellini veniano in fatto a disconoscere
quella suprema autorità che prima era la forza loro. Carlo IV di Boemia
voleva scendere in Italia a pigliare la corona, ma senza esercito
che lo accompagnasse, era contento di porre in salvo il principio del
diritto, rifugio ultimo delle potestà scadute; e si appagava d’ogni
omaggio, a lui parendo fare assai quando ottenesse di autenticare
le franchigie delle città che si reggevano a repubblica; usato modo
anche in Alemagna. Per queste cose ebbe Carlo IV dai suoi taccia di
semiguelfo; ed egualmente i Fiorentini quando era caso di mantenere o
d’ampliare lo Stato loro, non la guardavano per minuto. Aveano chiamato
già nell’anno 1308 il re d’Aragona contro a’ Pisani nella Sardegna, e
poi gli vedemmo sotto le mura di Lucca condurre le insegne ai Guelfi
odiose di Lodovico di Baviera: ma il patteggiarsi ora con Cesare tirava
seco altre conseguenze.

Nelle repubbliche emancipatesi dalla imperiale soggezione, il fatto
stava contro al diritto: dottrinalmente non rinnegavano esse quell’alta
sovranità che i legisti mantenevano e in questo popolo tanto guelfo
viveva sempre l’idea imperiale non di possesso ma di giurisdizione;
romano infine era l’Impero qual che si fosse l’imperatore, e le due
somme potestà si congegnavano per tal modo che l’una all’altra erano
necessarie. Le provvisioni della Repubblica troviamo sottoscritte da
notari e da cancellieri, i quali s’intitolano _imperiali auctoritate
notarius, imperiali auctoritate judex_. Certo che un principe alemanno
male si vede come avesse buone ragioni sulla Toscana, dappoichè ebbe
essa rinvenuto in sè medesima la sua vita; ma quale si fosse quella
imperiale supremazia, valeva però generalmente nella cristianità;[218]
e dove manchi o non sia ben ferma l’idea d’un diritto da tutti ammesso
e positivo, nè il comandare nè l’ubbidire avranno limite nè certezza,
ogni uomo facendo autore sè del suo diritto. Ora ai politici Fiorentini
sanare questa illegalità pareva essere cosa buona e da non perderne
l’occasione, taluni forse avendo anche nel più segreto pensiero loro
di tutte poi accomunare le forze vive della città, togliendo via quelle
esclusioni che molti ancora male pativano; ma quindi ebbero incremento,
se troppo male non ci apponiamo, le divisioni di nuovo sorte, che poi
turbarono la Repubblica.

Chiamato da quelli che tenevano lo Stato,[219] era venuto in Firenze
a trattare dell’accordo, verso la fine di quell’anno 1351, un tedesco
vicecancelliere di Carlo eletto re dei Romani; e dimorato segretamente
tutto quel verno in San Lorenzo, dove i commissari del Comune la
notte andavano a parlamentare seco, andò la pratica molto innanzi.
Ma non si venne a conclusione finchè nell’aprile dell’anno vegnente,
fatti certi come l’Arcivescovo, per corruttele e per minaccie[220]
nella corte Avignonese, avesse condotto il debole papa Clemente
VI a riconciliarsi seco ed assolverlo dalle scomuniche, fino ad
investirlo della città di Bologna e a lui mostrarsi molto propenso; i
Fiorentini, rimasti soli co’ Perugini e co’ Senesi contro alle forze
dell’Arcivescovo, si accordarono per la chiamata di Carlo in Italia,
e pubblicarono il trattato.[221] Promise il detto vicecancelliere
che dentro luglio verrebbe Carlo in Italia; ed oltre ai patti
consueti del fornire cavalieri e del pagare moneta, i Fiorentini
si obbligavano a riconoscerlo come Imperatore vero, con che egli
assolvesse quei tre Comuni dalla condennagione in che erano incorsi
fino dal tempo di Arrigo VII, gli privilegiasse dei dominii e terre
che essi avevano acquistate, mantenesse gli statuti della libertà dei
detti Comuni; i Priori di Firenze e i Nove di Siena si denominassero
vicari dell’Imperatore mentre che fossero in ufficio: promettevano
i Fiorentini pagare ogni anno in nome di censo danari ventisei per
focolare, tributo di sudditanza che le città istesse riscuotevano dai
luoghi minori secondo i patti di dedizione; e gli altri Comuni, quello
che era consueto all’Imperatore per antico. Subito poi furono mandati
a Praga a Carlo ambasciatori per la ratificazione del trattato: ma tra
le poche forze di lui da stare a petto de’ Visconti, e che gli dicevano
le concessioni essere grande abbassamento della imperiale maestà;
dall’altra banda, per i sospetti de’ Fiorentini che abbreviarono il
tempo del mandato agli ambasciatori, ed il troppo famigliare e popolano
contegno di questi, che offese Carlo ed i cortigiani suoi;[222] non si
poterono accordare. Questo sappiamo da Matteo Villani: ma nell’Archivio
di Stato è una minuta di Ratificazione scritta a Praga il dì ultimo
di giugno, condizionata però: non si voleva l’Imperatore obbligare a
tempo certo per la passata, e intanto chiedeva sicurtà della moneta: il
trattato non valesse se prima degli 8 di settembre non fossero giunte
le ratificazioni dei Perugini e dei Senesi. Tornò quindi l’ambasciata
senza effetto per allora, benchè in Udine rimanessero due di quegli
ambasciatori a continuare questa pratica col Patriarca d’Aquileia,
fratello naturale di Carlo IV:[223] e i Fiorentini, altro non potendo,
fecero pace con l’Arcivescovo.

Ma questi ottenne poco di poi nuova grandezza ed inopinata. «La nobile
città di Genova e i suoi grandi e potenti cittadini, signori delle
nostre marine e di quelle di Romania e del mar Maggiore, uomini sopra
gli altri destri ed esperti, e di gran cuore e ardire nelle battaglie
del mare, e per molti tempi pieni di molte vittorie, usati sempre di
recare alla loro città innumerabili prede, temuti e ridottati da tutte
le nazioni che abitavano le ripe del mar Tirreno e degli altri mari
che rispondono in quello, ed essendo liberi sopra gli altri popoli
e comuni d’Italia; per la sconfitta nuovamente ricevuta in Sardegna
dai Veneziani e Catalani, vennero in tanta discordia e confusione tra
loro nella città e in tanta misera paura, che rotti e inviliti come
paurose femmine, il loro superbo ardire mutarono in vilissima codardia,
non parendo loro potere aitarsi, tanto erano con gli animi dissoluti
per quella sconfitta e per loro discordie; e non seppero conoscere
altro rimedio al loro scampo, se non di sottomettersi al servaggio
del potente tiranno Arcivescovo di Milano. E di comune concordia il
feciono loro signore, dandogli liberamente la città di Genova e di
Savona, e tutta la riviera di levante e di ponente, e le altre terre
del loro contado e distretto, salvo Monaco e Mentone e Roccabruna,
le quali tenea messer Carlo Grimaldi, che non le volle dare. E a’ 10
d’ottobre 1353, il conte Pallavicino, vicario dell’Arcivescovo, con
settecento cavalieri e con millecinquecento masnadieri entrò in Genova,
ricevuto come loro signore; e deposto il Doge e il Consiglio, prese
la signoria e il governamento delle dette città e distretti; e aperte
le strade e procacciate vettovaglie, e fatto prestanza al Comune per
armare alquante galee in corso, ebbe fornito il prezzo di cotanto
acquisto.[224]»

Dopo di che l’Arcivescovo mandò a Venezia a offerire pace pe’ Genovesi
che in addietro erano ad essa tanto nemici; ma i Veneziani vollero
guerra, e strinsero lega con gli Scaligeri di Verona e co’ Gonzaga
di Mantova e i Carraresi di Padova e gli Estensi di Ferrara, tenuti
fin qui in soggezione dall’Arcivescovo: e non fidandosi di potere
tutti insieme resistere alla sua tanta potenza, si accordarono di fare
scendere in Lombardia l’Imperatore. A questo il Papa era consenziente,
infino allora essendo stato incerto sempre e mal sicuro in quei molti
negoziati ch’ebbero seco i Fiorentini: andò tra gli altri in Avignone
Giovanni Boccaccio, singolare ambasciatore alla corte d’un pontefice,
su’ primi dell’anno 1354; ma il Papa aveva già corso impegno, e da
pertutto fu divulgata la fama che in breve passerebbe l’Imperatore
in Italia. Dove era egli appena giunto, che l’Arcivescovo di Milano,
moriva, lasciando tante ricchezze e signorie a tre nipoti, esca
novella a nuova serie di scelleratezze. Allora concordi diedero il
passo all’Imperatore che andava in Monza ad incoronarsi della corona
del ferro, egli con soli trecento suoi cavalieri, in mezzo all’insulto
delle sfoggiate magnificenze e delle armi che i Visconti dicevano
essere a’ comandamenti suoi; ma se entrasse egli nelle città murate, la
notte faceano chiudere le porte e vi tenevano buona guardia. Di verso
Toscana niuno si mosse ad onorarlo, eccetto che dalla ghibellina Pisa,
dove andò Carlo a porre stanza.

Sentendo ciò i Fiorentini, per dare ad intendere all’eletto Imperatore
e al suo Consiglio che il Comune di Firenze s’apparecchiava alla
difesa, e avendo a mente gli assedi che il quarto e il settimo degli
Arrighi aveano posti alla città; diedero voce di rafforzare le loro
castella, riducendo nei luoghi murati le vettovaglie ed ogni altra
cosa di valuta. Poi gli mandarono ambasciatori in compagnia con quelli
di Siena, come era convenuto; e insieme fattisi innanzi a Carlo,
i Fiorentini esposero l’ambasciata nel modo ch’era loro imposto,
dicendo a lui «Santa Corona e Serenissimo Principe,» senza ricordarlo
Imperatore o fargli atto di soggezione: del che i baroni e consiglieri
intorno a lui pigliarono sdegno con oltraggiose parole; e forse che
peggio ne avveniva, se non avesse egli represso quella baldanza de’
suoi. I Senesi per contrario magnificando la imperiale Maestà, a
lui offersero senza alcun patto la signoria del Comune: e in questo
tempo i Samminiatesi e i Volterrani se gli diedero liberamente. I
Pistoiesi, contro al volere dei Fiorentini, avevano mandato in Pisa
loro ambasciatori; e quei di Firenze volendo parlare in nome anche dei
Pistoiesi, Carlo interpose quelle parole del Vangelo: _ætatem habent,
ipsi per se loquantur_. Gli Aretini sostennero la libertà del Comune
loro perchè non la manomettessero i Tarlati, i Pazzi e gli Ubertini,
i quali erano con l’Imperatore; i Perugini si tennero fuori, come
uomini di Santa Chiesa. Lucca richiedeva la libertà sua; ma egli per
non offendere i Pisani fu contento di esortare quei cittadini alla
pazienza. In Pisa lo raggiunse l’Imperatrice con molti prelati e
signori d’Allemagna, e cavalieri in grande numero.[225]

Si venne quindi ai negoziati, ch’ebbero poche difficoltà, come propenso
che era Carlo ad accettare ogni composizione; e si avevano i Fiorentini
procacciato intorno a lui amicizie per danaro, come era usanza in
quelle corti.[226] I patti furono quasichè gli stessi in Firenze
concordati; ma in luogo del censo di ventisei danari per focolare,
che male a grado i Fiorentini voluto avrebbono consentire,[227] si
obbligarono essi a pagare in quattro mesi centomila fiorini d’oro, e
più quattromila fiorini d’oro l’anno a compensazione di tutto quello
a che la città fosse obbligata verso l’Impero, o che fosse di ragione
per la città stessa e per le terre del contado e del distretto, o per
altro qualsivoglia titolo. Tentato avevano bargagnare sulla somma
dei centomila; ma Carlo avuta spia del mandato, benchè la pratica
si tenesse in consiglio molto stretto, gli obbligò a dare l’intera
somma. I Fiorentini promettevano di rimettere i banditi per cagione
d’ubbidienza prestata già all’imperatore Arrigo VII, ed all’incontro
Carlo assolveva la città da ogni bando e condennagione contro ad
essi pronunciata: manteneva quello che prima era convenuto quanto
al riconoscere il Gonfaloniere ed i Priori come vicari suoi: il che
importava poi nel fatto signoria libera, la Repubblica essendo così
in migliore condizione dei feudatarii dell’Impero, e nell’esercizio
della potestà sovrana mantenendo per espressa clausula di trattato le
forme usate insino a qui, _mores laudabiles_; e perciò «non si mandino
ufficiali se non del popolo e comune, secondo le leggi: siano quelli
sindacati con le forme che sono prescritte dagli Statuti: il magistrato
dei Priori riceva sommissioni e dedizioni, eccetto dei luoghi soggetti
all’Impero.[228]» Un articolo speciale manteneva l’indipendenza del
Comune d’Arezzo e il suo territorio. La conferma delle provvigioni
qualunque si fossero (tra le quali erano quelle contro a’ nobili)
e degli acquisti fatti in più anni dalla Repubblica, fu l’osso più
duro,[229] perchè in niun modo l’Imperatore voleva cedere sopra questi
punti, attorniato come era egli da Ghibellini e fuorusciti, e bramando
qualcosa fare a pro dei grandi che aveano l’animo a lui volto.[230]
Durava l’accordo quanto la vita di Carlo; di che le due parti si
contentarono egualmente: i Fiorentini per non costituirsi in perpetuo
tributarii, e Carlo perchè alienare non poteva, siccome principe
elettivo, le ragioni dell’Impero.[231]

Nel Duomo di Pisa fu celebrato l’accordo, gli ambasciatori e sindachi
del Comune prestando omaggio all’Imperatore e sacramento di fede,
_sotto la condizione de’ patti e convenienze_ le quali erano state
prima fermate; avendo egli il giorno innanzi con sue lettere patenti
accettata una protesta dei Fiorentini, per la quale s’intendesse che
il giuramento di fedeltà non obbligava il Comune di Firenze più in là
che non fossero obbligati gli altri Comuni di Lombardia e di Toscana,
e senza pregiudicare ai privilegi e diritti insino allora esercitati
dal Comune di Firenze.[232] Aveva Carlo promesso inoltre di non entrare
della persona sua nella città di Firenze o in altra terra murata, nè a
dieci miglia intorno alla città stessa, nè mandarvi sue genti armate:
ma questo egli disse in voce nel giardino de’ Gambacorti ed in presenza
di testimoni, perchè a metterlo per iscrittura non gli pareva dicevole
alla imperiale Maestà. L’Imperatrice, che avea bramato vedere Firenze,
fu deliberato non ricevere; molti però di quei signori, passando,
furonvi albergati sotto cortese e buona guardia. Fatto l’accordo,
richiese Carlo i Fiorentini di lega, ed ebbe rifiuto: questo però
essi consentirono, che seco andassero «due cittadini, uno grande e uno
popolare, con dugento barbute di gente eletta, con l’insegna del Popolo
(il giglio ed il rastrello), e senza l’aquila imperiale: ma parve cosa
di molto grande e di strana maraviglia, vedere l’insegna del Popolo
di Firenze stare a guardia dell’Imperatore.» Il quale per Volterra
e Siena andato a Roma, fu incoronato il giorno di Pasqua, 5 aprile
1355, dal Cardinale vescovo d’Ostia; ed appena fatta la coronazione
uscì di Roma quel giorno stesso, perchè il Pontefice gli aveva posta
condizione che non dovesse ivi albergare. Annullò in Siena l’ordine dei
Nove, e di essa diede la signoria al Patriarca d’Aquileia, il quale
essendone poi cacciato, Siena ritenne quel reggimento tutto popolare
che aveva Carlo istituito. Aveva in Arezzo accomunato la città ai
Ghibellini ed ai Guelfi, con prevalenza però di questi. Dipoi fermatosi
in San Miniato, tornò a Pisa: questa città dominavano i Gambacorti, di
nazione mercatanti e grandi amici dei Fiorentini: da essi accolto ed
onorato, alloggiava nelle case loro; ma bentosto nacquero tumulti per
operazione della setta che stava contro ai Gambacorti, e vi morirono
dei Tedeschi. In Pisa ed in Siena il popolo minuto inclinava per
l’Imperatore. Il quale pigliando grande sospetto dei Gambacorti, tre di
essi fece decapitare, con sua vergogna ed ingratitudine male trattando
quella città dove giacevano le ossa d’Arrigo VII avolo suo:[233]
quindi partendosi, e trovate chiuse le rôcche e le città che i Visconti
signoreggiavano, fece ritorno in Allemagna.[234]

La notizia di questi fatti abbiamo noi molto circostanziata nelle
storie di Matteo Villani; imperocchè tutti gli altri dopo lui, o nulla
ne scrivono (siccome fece il Machiavelli) o gli toccano alla sfuggita,
quasi che fosse tirarsi addosso una straniera dominazione. Marchionne
Stefani dice _questo solo, che i Fiorentini_ ebbono privilegi assai; e
il Boninsegni lo stesso, aggiugnendo che l’Imperatore _gli assolvè da
ogni condennagione_; Leonardo Aretino, di privilegi e di null’altro; il
solo Velluti, che ebbe assai parte in quei negoziati, conferma avere
l’Imperatore fatto _i priori suoi vicarii e concesso molte cose_.
Invece, Matteo Villani si allarga nel difendere il trattato e nello
svolgerne le ragioni. Ma non è da credere che andasse senza contrasto
in Firenze: dice Matteo che la pubblicazione, quando fu fatta la prima
volta, ebbe unanime consentimento; ma intanto aveano dovuto tenerlo
segreto per temenza di cittadine discordie; e poi tolsero il mandato
agli ambasciatori, i quali dovettero tornare innanzi la conchiusione;
ed un notaio che recava parole di Carlo, ebbe in Firenze a capitar
male:[235] poi, quando si era venuti in Pisa alla stipulazione, nei
Consigli della Repubblica dovette essere più volte posto, nè potè
vincersi che a grande stento; ed il cancelliere del Comune, quando
gli toccò fare lettura di quel trattato, diede in un pianto e non andò
innanzi: il che Matteo crede facesse «con poca sincerità, per accattare
benivoglienza dal popolo col mostrare grande tenerezza della libertà
pura del Comune.» E quando infine fu promulgato l’accordo, «suonando
le campane del Comune e delle chiese a Dio laudiamo, poca gente si
ragunò al parlamento, e senza alcuna vista d’allegrezza ogni uomo si
tornò a casa:[236]» tanto era entrato bene a fondo in questo popolo di
Firenze il sentimento di libertà. Ma sembra a noi molto evidente che
tra i politici guidatori della Repubblica fiorentina la parte allora
più popolare promuovesse quel trattato: Matteo discorre lungamente la
convenienza e le ragioni che persuadevano a conchiuderlo, fondate sul
diritto e sull’istoria. Era egli guelfo quanto altri mai, ed amatore
del viver libero; ma non si astiene dall’encomiare Carlo di temperanza
e di senno, e della buona disciplina che la sua gente mantenne sempre
nelle città dove albergava. Riprende coloro che tenevano lo Stato,
perchè non si erano nel trattare mostrati duri quanto si conveniva,
non concedendo all’Imperatore più in là del giusto e del necessario:
ma insieme biasima certi patti «i quali erano assai strani alla
libertà del sommo Impero,» nè vuol manomessa la imperiale potestà,
mettendo egli il diritto che in essa risiede accanto al diritto della
indipendenza cittadina, e mostrando come possano i due diritti stare
insieme. Voleva per mezzo della imperiale sanzione autenticare la
libertà, siccome volevano i Ghibellini la servitù: questo pensiero
troviamo espresso nelle parole di Matteo Villani.[237]

Ma un altro fatto di gran rilievo in quegli anni si maturava. La
Repubblica era divisa in sè medesima fino al vivo, benchè al di fuori
meno apparisse. Dappoichè i grandi furono esclusi l’anno 1343 dal
governo dello Stato, questo reggevasi per le Arti senza contrasto
nè contrappeso; e le quattordici minori venute a parte degli uffici
e prevalendo nelle elezioni per via del numero, ne avvenne che i
nuovi uomini e i minuti artefici avessero troppo grande braccio nello
Stato, contro alla pratica dei passati tempi. E oltreciò l’essere le
maggiori case tra loro unite in consorterie, privava queste di molti
uffici per la frequenza dei divieti; il che a’ minori non avveniva,
«perchè non erano di consorteria.» Cotesto entrare dei nuovi uomini
al governo dello Stato, da più anni dispiaceva ai Fiorentini d’antica
schiatta, nati e cresciuti quando le case grandi padroneggiavano la
città; e Dante nell’alterezza sua spregiava quella «cittadinanza mista
e gli uomini di Campi e di Certaldo e di Signa, fatti al suo tempo già
fiorentini e cambiatori e mercatanti; odiando egli sopra ogni cosa la
confusione delle persone, principio al male della cittade.» Ma quei che
a lui già dispiacevano, erano il nerbo del nuovo popolo: ai registri
de’ Priori si trova apposta la qualità degli uomini via via chiamati a
risedere nel supremo magistrato, e vi si leggono funaiuoli e calzolai
e vinattieri e pizzicagnoli e beccai; «e perchè erano negli uffici,
parea loro essere ciascuno un re.[238]» Inoltre venivano molti artefici
minuti in Firenze dal contado e dalle terre d’attorno, i quali per
favore dei reggenti delle Arti minori entravano nelle borse dei Priori
o degli altri uffici, ai quali erano poi tratti: «uomini avventicci,
senza senno e senza virtù e di niuna autorità nella maggior parte,
usurpatori dei reggimenti con indebiti e disonesti procacci.[239]»
— «Era il loro uno grande fastidio, che con maggiore audacia e
prosunzione usavano il loro maestrato e signoria, che non facevano gli
antichi e originali cittadini.[240]»

Per questo entrare dei bassi artefici nei sommi uffici dello Stato
pericolavano gli antichi ordini e il grande fascio della comunanza
per cui viveva e stava insieme l’intero corpo della Repubblica. Le
Arti minori si componevano la maggior parte di operai, ai quali veniva
dato il lavoro e le mercedi con certe regole dai mercanti che sedevano
nelle maggiori: principalissima quella della lana teneva gran numero
di lavoranti sotto la dipendenza sua. Il Duca d’Atene, perchè si
reggeva sul favore della plebe, avea manomesso gli ordinamenti delle
Arti, dando consoli e rettori ai più abietti anche tra’ mestieri: in
quanto però al migliorare la sorte loro aveano incontro i mercanti
grossi, ai quali era nulla il tenere la Repubblica se insorgesse la
bottega. Di questo però non mancavano le apprensioni; il che appare
da una cronichetta di quella età (comunque sembri narrare cose dei
tempi nostri), la quale dice a questo modo: «A dì 24 di Maggio 1345 il
Capitano di Firenze prese di notte Ciuto Brandini scardassiere e suoi
due figliuoli, imperocchè il detto Ciuto volea fare una compagnia a
Santa Croce, e fare setta e ragunata cogli altri lavoranti di Firenze.
E in questo medesimo dì i pettinatori e scardassieri, udito ch’ebbero
che il detto Ciuto era stato preso di notte sul letto dal Capitano,
incontanente veruno non lavorò e stettonsi; e non voleano lavorare,
se il detto Ciuto non riavessero: e andaronne i detti lavoranti a’
Priori, pregandogli che il detto Ciuto facessero che il riavessero
sano e lieto; e tutta la terra misero a bollore, che se la farebbono: e
anche voleano essere meglio pagati. Il detto Ciuto fu poi impiccato per
la gola.[241]» Per queste cose nel 1346, tre anni dopo alla cacciata
dei grandi, si fece decreto che «niun forestiere fatto cittadino,
s’egli ed il padre e l’avolo suo non fossero nati in Firenze o nel
contado, sotto grave pena non potesse avere ufficio, nonostante che
fosse eletto ed insaccato.» E già di prima ai forestieri non oriundi
di Firenze e del contado o del distretto era vietato per gli Statuti
esercitare avvocheria o comparire in qualsivoglia causa o negozio;
essendo soliti a commettere baratterie e corruttele; del che avevasi
già esperienza.[242]

Ma nel decreto che ora si fece, vediamo sorgere la potenza dei
Capitani di parte guelfa che lo promossero, e cercavano per tale
modo affievolire il reggimento delle minori Arti. Quel magistrato
istituito alla cacciata dei Ghibellini l’anno 1267, aveva sotto
all’amministrazione sua incorporati la maggior parte dei possedimenti
allora tolti alla parte vinta; doveano le rendite essere usate in
Toscana e fuori alla difesa ed ampliazione del nome guelfo, sotto
la guardia e ad onore di Santa Chiesa. Frequenti erano perciò gli
imprestiti e le somministrazioni di danaro a rafforzare leghe ed a
soccorrere le città minori in occasione delle comuni guerre. Manca il
decreto d’istituzione; abbiamo bensì in oggi a stampa l’intero testo di
quello Statuto quale venne riformato nel 1335 (com’era stato più altre
volte); e nel Proemio leggiamo quello essere «lo Statuto della Parte
e della università de’ Guelfi e de’ devoti di Santa Chiesa; a onore e
reverenza ec., e del santissimo padre e signor messer Benedetto papa
XII, e de’ suoi successori e de’ suoi frati Cardinali: ad esaltazione
e gloria del serenissimo principe messer Roberto (re di Napoli) ec.;
e a grandezza e buono stato del Popolo e del Comune di Firenze, e
a mantenimento e accrescimento della detta Parte e devoti di Santa
Chiesa e dei loro amici, e a confusione di tutti i nemici.[243]» Così,
mentre ai Ghibellini si dava nome di Paterini, quel magistrato ebbe
consecrazione religiosa e nazionale, facendosi come il braccio forte di
Santa Chiesa; e lo troviamo noi chiamato «la venerabile Parte guelfa.»
Un altro luogo dello Statuto (cap. 21) dichiara intendersi ogni cosa
«al buono stato ed al riposo del Comune e Popolo di Firenze, e delle
singolari persone della detta Parte, che sono una medesima cosa col
Comune e Popolo di Firenze.» Così non era propriamente magistrato di
Parte guelfa, un magistrato della Repubblica; era un governo da per sè,
non del Popolo ma del Comune, ed uno stato dentro allo stato, sebbene
posto a munimento del governo popolare che si reggeva su quella parte.
Aveva capitani, priori, consiglio di credenza e due consigli generali,
che uno di sessanta e l’altro di cento;[244] e notai e cancellieri
e sindachi, e una sua propria bandiera con gigli d’oro in campo
azzurro, ma che trar fuori non si poteva senza licenza dei rettori e
magistrati del Comune: lo stemma però di Parte guelfa era una rossa
aquila con sotto a’ piedi un drago verde. Mandava suoi ambasciatori
e nunzii ed esploratori _caussâ sciendi nova_: pe’ Capitani di Parte
guelfa non era divieto agli ufizi della Repubblica, tranne i maggiori;
doveano assistere agli scrutinii che si facevano per i collegi e
magistrati.[245] Questi però avevano obbligo di prestare mano forte in
tutto a quei della Parte guelfa,[246] la quale doveva alla sua volta
aiutare il Comune di Firenze, offerendosi ai rettori quando entravano
in officio, con l’ammonirli di osservare e difendere la Parte, ch’è
«una cosa col Comune» (cap. 26): lo Statuto fiorentino, con l’ultima
rubrica del tomo II, conferma gli statuti e gli ordinamenti che Parte
guelfa si aveva dati, e le provvigioni del Comune che ad essa erano
relative.

I Capitani erano sei, da eleggersi ogni due mesi; «dei più nobili e più
degni cittadini di Firenze, veramente e interamente Guelfi — di parole
e di fatti — tre grandi e altrettanti popolani, che uno per sesto (cap.
2).[247]» Rimasero i grandi in quel magistrato al modo stesso per cui
rimasero nel Consiglio del Comune, sebbene privati de’ sommi uffici
nella Repubblica; ma che dominassero la Parte guelfa e che il governo
di questa ritenesse tuttavia costumi e genio signorili, appare anche
da un capitolo dove con amplissime parole viene stanziato il pagamento
di certa pecunia ai cavalieri novellamente fatti; «conciossiachè a così
magnifica città si confaccia risplendere per quantità di cavalieri: ma
che non fossero più di sei all’anno e due per ischiatta (cap. 39).»
Giano Della Bella aveva fatto decretare che le famiglie dove fossero
cavalieri s’intendessero di grandi, così privandole degli uffici. Tale
era lo spirito delle istituzioni popolari; ma fuori di quelle stava
un altro ordine ed un magistrato che aveva rendite e possedimenti,
cercando ampliarli d’anno in anno,[248] e che teneva in mano sua le
relazioni con gli altri Stati, quanto importassero la conservazione
per tutta Italia della Parte guelfa, ch’era il popolo italiano. Ma in
quell’ufficio non risiedevano delle antiche famiglie nobili oramai
più se non quelle sole che mantenute dal nome guelfo, pur tuttavia
partecipavano alle ambizioni cittadine, e si accostavano per le
parentele e le aderenze alle famiglie dei grassi popolani che avere
solevano i primi gradi nella Repubblica, e delle quali noi troviamo
per lo più essere il Gonfaloniere, anche nel corso di questi anni;
ed oltreciò, essendo dopo il 48 assottigliate le borse per il grande
numero dei morti, non pochi dei grandi vi furono messi per quelli
uffici minori ai quali erano essi abili. Tutti costoro male soffrivano
la compagnia dei minuti artefici, ma non avevano ad abbatterli
strumento o macchina più acconcia del magistrato di Parte guelfa, il
cui nome era così addentro nelle viscere di questo popolo; nè in altro
modo meglio avrebbero potuto cuoprire in sè medesimi le apparenze d’una
congrega d’ottimati: facevano essi a sè strumento, contro al popolo
degli artefici, di quelle leggi sopra i Ghibellini che prima il popolo
ebbe fabbricate. Io credo avessero tolta norma dal Consiglio Veneto dei
Dieci, e che ambissero d’agguagliarsi, quant’era lecito in Firenze, a
quei temuti inquisitori.

Abbiamo detto come la legge contro a’ forestieri del 1346 fosse
«opera e motivo dei Capitani di parte guelfa,» dei quali si vidde
allora sorgere la potenza. Questo narra Giovanni Villani all’estremo
dell’istoria sua, e dice che fu quasi un principio di rivolgimento
nello Stato per le sequele che poi ne vennero.[249] Si tolse quindi
un’altra via, ampliando i titoli d’esclusione col decretare che
ognuno il quale egli o la famiglia sua, dalla cacciata dei Bianchi nel
novembre 1301 in poi, fosse condannato come ribelle o Ghibellino, o
fosse chiarito non vero Guelfo e devoto di Santa Chiesa, non potesse,
sotto pena di lire mille o cinquecento in certi casi, accettare uffici
nello Stato: alla qual pena fossero anco tenuti coloro che eletto lo
avevano, e similmente il magistrato de’ Priori, se nol condannassero,
quando egli fosse di ciò accusato: bastassero sei testimoni di pubblica
fama a comprovare la qualità di Ghibellino: chiunque ardisse proporre
in Consiglio o in altro modo promuovere la revocazione della detta
legge, perdesse l’ufficio (fosse anche dei Priori), e avesse condanna
della stessa somma. La legge è de’ 26 gennaio 1347, della quale abbiamo
il testo: Giovanni Villani, che ne diede la sostanza, descrive come
a grande stento si ottenesse, per essere molto avversata dai Priori
e dai collegi delle Arti: i quali dipoi si crederono annullarla col
porre qualche difficoltà nell’accettare i testimoni; «talchè ne fu
quasi commossa la terra:» ma la parte dei Capitani prevalse, e la detta
legge fu confermata e fortificata in quello stesso anno 47. Alcuni
artefici, dei quali uno è nominato dal Villani e di altri abbiamo noi
la sentenza, ebbero condanna per Ghibellini in quello stesso anno:
nella plebe, e più ancora tra’ nuovi uomini del contado, la dipendenza
in che erano essi o erano stati i progenitori loro dalle antiche
famiglie nobili, dava appiglio alle condannagioni. Altra riforma dipoi
nel 1349, mentre aggrava in qualche guisa la condizione dei Ghibellini,
sottopone i giudicati del magistrato di Parte guelfa all’approvazione
della Signoria; talchè direbbesi anzi un freno che il governo della
Repubblica volesse porre a quel magistrato.[250] Troviamo pure che
essendo per la mortalità del 48 recate le ventuna Arti a quattordici,
in quello stesso anno 1349 gli Albizzi procacciarono che fossero di
nuovo recate alle ventuna, dicendo che avevano «rimesso l’uscio nei
gangheri.[251]»

Dopo quell’anno si vede come per la guerra con l’Arcivescovo di
Milano e per la presenza in Toscana dell’Imperatore, fosse impedito o
trattenuto alcun poco per allora lo svolgimento di quel disegno che i
partigiani di un governo più ristretto avevano formato sino dal 46;
la Signoria, ch’era popolana, e le capitudini o collegi delle Arti
contrastavano la soperchianza che il magistrato di Parte guelfa su
tutti gli altri si arrogava. Per quanto tenero fosse questo popolo
del nome guelfo, riusciva odioso il ricercare uomo per uomo le ultime
stille che rimanessero di un sangue ghibellino; cosicchè non si trovava
chi gli accusasse, e le prove erano assai difficili. Ma vegghiavano
coloro i quali avendosi fabbricata quella sola arme ch’essi potevano,
voleano usarla ad ogni modo, fosse anche pure con la violenza. Le cose
erano dentro quiete, e fatto è che per la comunanza degli uffici le
sètte avevano meno luogo, e la Repubblica prosperava; nè trarre si
vuole disperate conseguenze da quella ingenua severità ch’è nei Villani
e nel Compagni ed in altri fiorentini, che gli onora come uomini e gli
avvalora come istorici. Allora però certi grandi e popolani grassi,
pigliando occasione dal male ch’era negli squittini, «piuttostochè
farsi a racconciare al meglio le cose con l’abbreviare i divieti per
altro modo, ma essi volendo divenire tirannelli e a tutti quanti i
cittadini tenere il bastone sopra a capo,» si fecero a dire che gli
uffici erano pieni di Ghibellini, e che ne anderebbe la salute della
Parte guelfa, nella quale era il fondamento della libertà d’Italia e
la difesa contro le tirannie. Una riforma, che abbiamo a stampa del
1354,[252] non avea fatto che dichiarare meglio i titoli d’esclusione,
e provvedere che gli ufizi rimasti vacanti, di puri Guelfi si
riempissero.

Nei primi giorni però dell’anno 1358 i Capitani di Parte guelfa
ordinarono una petizione, ovvero proposta di legge, della quale
era questo il tenore. Un esordio molto magnifico dichiara essere
quella legge «a sicurezza e fortificazione di tutta la massa e corpo
dei Guelfi, e ad impedire che incontro ai pii ed ai cattolici non
prevalgano quegli empi, che avendo animo di lupo celato sotto pelle
d’agnello, con arti fallaci s’adoprano a fine di entrare nel sacro
ovile dei Guelfi.» Dipoi statuisce, in primo luogo la confermazione
delle antiche leggi: nemmeno gli approvati Guelfi per la legge del
1349 potevano essere, per quindici anni dopo il giuramento fatto,[253]
nè priori, nè gonfaloniere di giustizia, nè dei dodici buonomini,
nè gonfaloniere di compagnia, nè capitani di Parte guelfa, nè notari
d’alcuno dei detti uffici; quelli, che sieno ricevuti Guelfi da ora in
poi non abbiano uffici, se non prestino giuramento di osservare gli
statuti della Parte. I Ghibellini non sieno riconosciuti Guelfi, se
non con le stesse forme per le quali i grandi si facevano popolani.
Valgano le leggi fino alla cattura delle persone e alla distruzione
delle case; possa ciascuno accusare, sia pure anche donna o figliuolo
di famiglia, o uno dei grandi, e per accusa segreta _sine nomine absque
aliqua satisdatione de prosequendo_. A comprovarla bastassero sei
testimoni di pubblica fama, senza bisogno che fossero approvati dai
Priori. I Capitani, sotto pena di cinquecento lire, dovevano prestare
mano agli accusatori, notificatori, denunziatori, e quanto era in
poter loro dare ad essi aiuto e consiglio; promuovere le accuse ed
i processi presso qualunque rettore e ufiziale; e tutto ciò a spese
della Parte, il camarlingo dovendo pagare le spese sopra un semplice
mandato dei Capitani. Prevalga questa ad ogni altra provvisione, e
nel conflitto prevalga quella che più favorisca la Parte guelfa, e più
offenda i Ghibellini. Se alcuno faccia motto contro a questa legge (_in
iudicio vel extra, etiam in sindacatu aliquid dixerit_) sia condannato,
_de facto et sine strepitu et figura judicii_, in tremila fiorini
d’oro; e se non paghi dentro tre giorni, gli sia tagliato il capo
d’in sulle spalle; ed ogni rettore o ufiziale che non osservi o non
faccia osservare questa legge, sia condannato in mille fiorini d’oro,
e perda l’ufficio.[254]» I Capitani di parte guelfa per questa legge
scelleratissima vennero fatti nel tempo stesso istigatori alle accuse e
accusatori e soli giudici, e tolto via da quei giudizi ogni intervento
ed autorità dei magistrati della Repubblica.

Portata l’iniqua petizione ai Signori ed ai Collegi, non la vollero
questi accogliere, nè pure mettere in deliberazione. Ma i Capitani con
dugento dei loro seguaci, e col nome innanzi della Parte guelfa, a cui
niuno resisteva, tornati in palagio, dissero che non si partirebbero
di là innanzichè la petizione fosse vinta: e a questo modo convenne
che si facesse. Dipoi si racchiusero insieme nel palagio della Parte,
e fecero le borse dei capitani e consiglieri da risedere per molti
anni negli uffici di Parte guelfa, scegliendo tra loro sfacciatamente
i più malevoli e di peggiore condizione. Procedendo, squittinarono per
accusarli e farli condannare settanta cittadini «di nome e di stato
e delle migliori case di Firenze, grandi e popolani, eziandio che di
nazione e di operazione si trovassero essere veri e diritti guelfi:
dopo questo, levato il saggio delle accuse, dovevano insaccare degli
altri.[255]» Ma bollendo la città, i Capitani al vedere la commozione
ristettero dall’accusare i potenti; e volendo però dare cominciamento
al fatto, scelsero quattro dei quali si poteva dire qualcosa, e con
accompagnamento di quei soliti dugento andarono al Potestà, exabrupto
gli fecero condannare. Subito di poi, benchè avessero animo di fare
maggior fascio, ma ritenuti dal mormorio del popolo, fecero lo stesso
di altri otto, poi di cinque più. «A ognuno pareva male stare, e
molti cercavano con preghiere e con servigi e con doni di riparare
alla fortuna loro ch’era in mano dei Capitani.» Ciascuno di questi
accusava il suo; «uno dei sei Capitani diceva all’altro: non hai
tu alcun nemico? A me consenti di condannare il nemico mio, ed io a
te consentirò il tuo; e sei erano i condannati:» in pronto sempre i
testimoni. Intanto però tutti gridavano si mettesse rimedio a ciò,
e molti consigli se ne tenevano; «ma nessun modo vi sapevano trovare
per non derogare al nome della Parte; e i più sospetti si mostravano
più zelanti a mantenere la legge insintantochè la pietra cadeva sopra
loro.» I due cronisti che a noi trasmisero questi fatti, pongono studio
nel protestare come la legge contro ai Ghibellini in sè medesima fosse
buona, se non che la era male usata.[256] Quindi i Priori, accorgendosi
non potervi per via diretta riparare, e che l’onore e lo stato poteva
essere tolto a ciascuno quando a tre Capitani di parte paresse, ma
volendo pur fare qualcosa; all’improvvisto ordinarono segretamente
co’ loro Collegi una petizione, che fu vinta. Ai Capitani aggiunsero
due altri popolani, e decretarono che nessuna deliberazione avesse
valore se non fosse concordata da tre popolani: i Capitani grandi non
era obbligo che fossero cavalieri, perchè l’ufficio non continuasse
in pochi grandi; posero a tutti divieto un anno, e che gli squittini
della Parte si dovessero rifare di nuovo e annullare tutti i fatti.
Così almeno ebbero molti alcun intervallo da riparare ai fatti loro: ma
nondimeno coloro che avevano l’animo e la mente sollecita a rimanere
sempre con quell’arme in mano, argomentavano nuovi squittini; e in
questo e in altro caso fecero tanto, che lo scandalo cresceva sempre.
Ed allora, per andare più lesti al percotere, inventarono quel nome
dipoi famoso delle ammonizioni, ch’erano precetti dati senza forma
di giudizio, come a notorii Ghibellini, di non pigliare gli uffici:
e perchè il modo paresse buono, dicevano: «meglio essere ammonito che
gastigato.» Quelli oligarchi così facevano del principio di libertà a
sè strumento di tirannia, cui sempre giova porre innanzi un nome grato
e popolare siccome era il nome guelfo, e coprire le violenze di una
mite appellazione come era quella dell’ammonire.

Si trova[257] che essendo fin dal 1353 grande contesa tra le famiglie
dei Ricci e degli Albizzi, questi armarono le case loro per sospetti
che aveano di fuori; il che ai Ricci essendo rapportato, ed essi pure
si armarono. Gli animi erano in sospeso, quando una zuffa essendo nata
per lieve cagione in Mercato Vecchio, si temette nascesse guerra tra
le due case: poi si trovò che non era nulla; e riposata la cosa, la
Signoria cercò fare pace: ma la volontà cattiva tra loro rimase. E
l’anno dipoi avrebbono i Ricci dato la prima mossa alle nuove leggi
contro a’ Ghibellini, facendo ciò con l’intendimento di battere gli
Albizzi, i quali oriundi d’Arezzo, si diceva che fossero Ghibellini
di nazione. Questi pertanto si proponevano di contrastare la legge,
allorchè un Geri de’ Pazzi, amico falso de’ Ricci, andato una notte
a Piero degli Albizzi, il quale era in Casentino, gli disse a qual
fine era ordinata la legge, e che si sarebbe detto la combatteva egli
per timore non toccasse a lui. Accettò Piero il consiglio e venne in
Firenze; e quando andò la petizione, la favoreggiò con gli amici suoi
tantochè si vinse: ed egli poi e la famiglia sua rimasero capi della
Parte guelfa e per essa crebbero. I Ricci pigliarono la contraria
parte, e per alcuni anni si disse la setta dei Ricci e la setta degli
Albizzi, tra le quali era la città divisa, ma senza però che si venisse
alle armi o che grave effetto ne nascesse; quella dei Ricci venendo ad
essere abbattuta facilmente, finchè dipoi non risorse con altro nome a
levare in alto un’altra casa più fortunata.

Di qui il Machiavelli deduce il filo del suo racconto;[258] ed
egli, che scrive l’istoria di corsa, alla contesa tra i Ricci e gli
Albizzi ed alla zuffa in Mercato Vecchio attribuisce tutto quel fatto
dell’ammonire, scrivendo essere stata invenzione dei due rivali, per
così opprimere l’uno l’altro; e paragona la divisione la quale allora
ebbe principio, a quelle che furono prima tra’ Cerchi e i Donati,
e tra gli Uberti e i Buondelmonti. Ma le fazioni che in antico si
combattevano con le armi, «s’inimicavano ora con le fave,[259]» perchè
il governo popolare era oggimai costituito. Armate erano tuttavia
le case degli Albizzi e quelle dei Ricci, come erano quelle ad ogni
pretesto de’ maggiori cittadini; e armate pure noi troviamo quelle
dei Bordoni.[260] Ma egli è ben certo che la potenza del magistrato
di Parte guelfa ebbe principio subito dopo a che essendo privati i
nobili del governo dello Stato, cadeva questo in democrazia, contro
alla quale gli ambiziosi dapprima insorsero con l’escludere i nuovi
uomini e forestieri, poi col batterli come Ghibellini: il che era stato
più anni prima che tra gli Albizzi ed i Ricci fossero nate inimicizie,
quanto almeno noi sappiamo. Si noti pure come della contesa tra quelle
due case, Matteo Villani in tutto il corso della istoria sua non faccia
parola, solo in un luogo accennando agli Albizzi, quasi temesse di
nominarli, battuto essendone egli stesso come seguace della contraria
parte: ma nemmeno se ne trova fatto ricordo bene espresso nè da
Leonardo d’Arezzo, nè da Piero Boninsegni, comunque vissuti in una età
oramai sicura da quei timori e dai pericoli. Il Velluti ed il Morelli
mettono innanzi i Ricci e gli Albizzi, siccome capi di quelle sètte; ma
il derivare i moti pubblici dalle private inimicizie è tutta cosa del
Machiavelli.

Al fare le leggi contro a’ Ghibellini e alle contese che indi nacquero,
dovette essere pure incentivo, benchè taciuto dagli storici, il
trattato che si fece nel corso appunto di quegli anni con l’imperatore
Carlo IV. Quando Giovanni Villani racconta sotto l’anno 1347 le prime
mosse del magistrato di Parte guelfa contro a’ Ghibellini, dichiara
egli in solenne modo ciò essere stato per le apprensioni che allora
dava alla Parte guelfa l’essere eletto ad imperatore Carlo nipote di
Arrigo VII. Dipoi veggiamo la Signoria trattare l’accordo con questo
stesso Imperatore, e noi dicemmo con qual mistero pei molti ch’erano a
ciò avversi. Nell’aprile del 52 quel trattato ebbe pubblicazione, e qui
pure noi vedemmo con quanta grande contrarietà di molti. Dopo di che
un’ambasceria andò in Germania per la ratificazione; ed ecco subito le
contrarietà in Firenze prevalere ed abbreviarsi il tempo del mandato
agli ambasciatori, i quali dovettero fare ritorno a mani vuote, che
fu in settembre dell’anno stesso. L’accordo per allora andò a monte,
nè altre parole se ne fece negli anni 53 e 54; ma ripigliato nei primi
giorni del 1355, a Pisa venne dipoi conchiuso. Allora tacque la Parte
guelfa, e le sue leggi non si eseguirono; sinchè alla fine tre anni
dopo, e quando era l’Imperatore fuori d’Italia, non si rialzava, con
violenza quasi vendicatrice, la tirannia di quel magistrato. Così a
me sembrano quei due fatti mostrare in tutta la successione loro quel
legamento che pur dovea tra loro essere necessario: e al modo stesso
poi noi vedremo rallentare la violenza del magistrato di Parte guelfa,
e quasi essere soperchiato, un poco innanzi alla seconda venuta in
Italia dello stesso Carlo IV, e ripigliare viemaggior lena dappoichè
Carlo si fu partito.

Dicemmo noi come la parte che più era popolare, ed alla quale
apparteneva Matteo Villani, promovesse quel trattato per cui venivasi
ad autenticare il governo delle Arti costituite dopo il 43: quello
stesso Imperatore aveva in Siena favoreggiato contro all’ordine
dei Nove la formazione di un governo largo. Matteo Villani, che è
il narratore solo a noi rimasto di quel trattato, e che n’è grande
sostenitore, molto era avverso al magistrato di Parte guelfa; dal quale
venne anche ammonito per Ghibellino. Teneva la parte alla quale i Ricci
presiedevano: e di Uguccione, ch’era capo di questa famiglia, dice il
Velluti,[261] ch’egli «recava a sè i Ghibellini e non veri Guelfi.»
Uguccione andò a Cesare in Allemagna ambasciatore la prima volta,
e quando tornarono gli altri quattro colleghi suoi, perchè la parte
contraria ad essi ed al trattato in Firenze prevaleva, rimase in Udine
a cercare se la pratica si rappiccasse. Nei Consigli del Comune mosse
il partito del fare accordo con l’Imperatore giunto in Pisa; e andato
a lui ambasciatore, e nate essendo difficoltà, venne in Firenze a
procurare si conchiudesse a ogni modo, con ampliare a quest’effetto le
facoltà agli ambasciatori:[262] alla fine sottoscrisse quel trattato, e
fu nel Duomo a prestare omaggio: ma, per contrario, niuno degli Albizzi
ebbe la mano in quelle cose. Essi e con loro gli ottimati voleano
fare a sè sgabello del nome guelfo, ch’era la forza della Repubblica
fiorentina, i popolani a sè appoggio delle imperiali tradizioni, contro
all’abuso del nome guelfo: qui stava il nodo della contesa. Ma vero
è poi che le due parti, entrambe incerte e come stracche, l’una con
l’altra si confondevano; più oramai non dispiegandosi franche e sicure
le volontà ed i propositi di ciascuna, com’era al tempo di quelle
guerre che prima i grandi ebbero tra loro, e poi la plebe contro a’
grandi.




CAPITOLO VII.

LA GRAN COMPAGNIA. — GUERRA CO’ PISANI. — SECONDA VENUTA DI CARLO IV IN
ITALIA. — IL MAGISTRATO DI PARTE GUELFA: AMMONIZIONI. [AN. 1358-1374.]


L’occasione o il pretesto pel quale si armavano allora le case dei
possenti cittadini era l’entrata in Toscana della grande Compagnia; di
quell’esercito di ladroni, dal quale ebbe tante devastazioni l’Italia,
miseria non ultima di quel secolo disordinato. Nel dugento noi vedemmo
per alte contese accozzarsi le nazioni; ora guerre da per tutto, ma
un combattersi alla rinfusa e senza un perchè di cui l’istoria tenga
conto: nulla si fece in quella età che poi disfare non fosse meglio.
La Francia invasa e calpestata per cento anni dagli Inglesi, che ad
entrambi fu ruina e arretramento di civiltà; in Allemagna l’Impero
debole, ed un brulicare d’ambizioni feroci, di principi, di armati
vescovi e condottieri: là divisa la nazione pel giure dei feudi e per
argomenti di genealogie, come in Italia per le disuguali fortune dei
popoli e pei contrasti tra le città. Nella Germania era la guerra fine
a sè stessa ed era mezzo al nazionale incivilimento: ma qui tra noi la
grassezza della vita e le arti e i commerci facevano un popolo tanto
proclive alle discordie, quanto alieno dalle armi; queste avevano di
che pagare, fidate ad uomini mercenari; e nelle guerre e nelle stesse
civili fazioni vedemmo più volte conestabili tedeschi vivere al soldo
della Repubblica e avere in mano le forze sue. Infatti costoro allorchè
s’accorsero in Italia essere grande numero, ed i paesani disusarsi
ogni dì più dalle armi; pensarono che era meglio unirsi in compagnie
vivendo di ratto, anzichè del soldo che spesso mancava; avvisandosi che
se a loro venisse fatto di occupare alcuna buona città, le altre tutte
facilmente a sè farebbono tributarie. Così gli antichi progenitori
loro, gli Eruli e i Goti, erano stati prima a guardia dell’Impero,
e poi l’avevano per sè tolto: muovevangli ora le stesse occasioni
e le cupidità stesse, ma essendo già in loro cessato l’impeto delle
invasioni prime, per anche non erano fatti capaci alle conquiste per
via d’eserciti regolari.

In Francia una pace fatta con gli Inglesi avea cominciato le vaganti
Compagnie: lo stesso in Italia, cessata la guerra del Re d’Ungheria
contro alla regina Giovanna di Napoli. Imperocchè avendo quel Re
licenziato un duca Guarnieri d’Urslingen tedesco, questi uscito del
reame insieme ai soldati ch’erano stati con la Regina e col marito
di lei Luigi di Taranto, fece di tutti una Compagnia in numero forse
di tremila cavalieri, taglieggiando la campagna di Roma e le altre
vicine contrade.[263] Dipoi essendo il governo della Compagnia venuto
alle mani di un cavaliere provenzale dell’ordine degli Spedalieri
di Gerusalemme, il cui nome trovo scritto Montreal di Albano, e i
nostri lo chiamano Fra Moriale; costui, che aveva l’animo grande
alla preda, tirò a sè quanti più fossero per l’Italia uomini d’arme
senza soldo, talchè si trovarono seco bentosto settemila paghe di
cavalieri, che cinque mila o più erano in arme cavalcanti, con più
di millecinquecento masnadieri italiani; e da ventimila ribaldi e
femmine di mala condizione seguivano la Compagnia per fare male e
«pascersi della carogna.[264]» Le femmine lavavano i panni e cuocevano
il pane, Fra Moriale avendo provveduto che avessero macinelle da fare
farina; pel quale ordine potè l’oste, che mai non entrava in terre
murate, mantenersi in abbondanza. Avevano l’anno 1354 vernato nella
Marca; donde accennando verso Toscana, i Fiorentini fecero lega, come
solevano, insieme co’ Senesi e Perugini; ma questi che erano i più
esposti, vedendo potersi per le offerte di Fra Moriale senza loro
danno levare la Compagnia da dosso, diedero a questa il passo e le
vettovaglie per danaro, e licenza d’entrare senz’arme nella città
loro, e quivi rifornirsi di vestimenta e d’armi e di cose che a loro
fossero necessarie. Lo stesso avea fatto il Vescovo di Foligno e poi
fecero i Senesi e gli Aretini, patteggiando con la Compagnia; la quale
scorreva baldanzosamente per quelle contrade, non risparmiando le biade
dei campi pe’ loro cavalli e quante altre cose potessero giugnere,
e predando uomini e bestiame. Di là poi scesero nel Valdarno, e indi
trapassato San Casciano, fino a sei miglia da Firenze, perchè avevano
preso la ferma d’essere con la lega di Lombardia contro all’Arcivescovo
di Milano per centocinquanta mila fiorini in quattro mesi, vennero
a composizione co’ Fiorentini per venticinquemila fiorini d’oro;
e nell’accordo si leggono registrati fino a dugentotrentaquattro
uffiziali. Avuta poi la condotta, se n’andarono per Val di Rubbiana
alla Città di Castello, avviandosi in Lombardia: e Fra Moriale, con
licenza degli altri caporali, accomandò la Compagnia a Currado conte
di Lando[265] e fecelo suo vicario, egli recandosi a Perugia e più
tardi a Roma; dove per comando di Cola di Rienzo fattogli processo come
a pubblico principe di ladroni, e che avea devastato la Romagna e la
Toscana e la Marca, gli fu tagliata la testa. Non credo che fosse pura
di tradimento e di avarizia cotesta opera del Rienzi; la quale sarebbe
stata la migliore (se mai sia lecito ammazzare) che fatta si avesse
quell’antiquario della libertà romana, il quale perchè sapeva _lejere
li pataffi_,[266] si credè nato a resuscitare la potestà tribunizia
in quella Roma che fu deserta quando i Papi l’abbandonarono, e fra le
torri armate in guerra dei baroni ghibellini ch’erano in mezzo alla
città stessa.

Cessata bentosto in Lombardia la guerra, il Conte di Lando condusse
nel Regno la Compagnia, dimorata quivi ad agio più mesi per la
scioperatezza del re Luigi di Taranto: indi poi tornò nella Marca,
e tratto danari da molti e perfino dal possente Bernabò Visconti, si
fermò in Romagna, facendo le viste di soccorrere i Signori di quelle
città contro ad Egidio Albornoz Legato del Papa, che ivi guerreggiava
da più anni. Ma stando al coperto nei loro movimenti, intendevano ai
propri loro fatti; e la Compagnia cresceva, molti accorrendovi da ogni
parte per vaghezza della preda, non per affrontare nemici in campo.
Vivevano senza far danno al paese di ruberie e di prede; perchè tanta
era la divisione delle parti e la gelosia de’ popoli contro a’ tiranni,
che a ciascuno meglio pareva accordarsi con la Compagnia per danaro che
contrastare con quella. Però il Legato contro ad essi bandiva la croce
per tutta Italia, ed in Firenze mandò un Vescovo di Narni a predicare
l’indulgenza con grande solennità; dove fu tanto il concorso, che non
poteva egli resistere a ricevere le offerte ed a porre la mano in capo,
e in pochi giorni raccolse da trentamila fiorini d’oro, i più dalle
donne e dalla gente minuta. Mandò la Repubblica in Romagna anche suoi
soldati, e vi andarono masnade di cittadini e contadini crociati, che
furono dugento a cavallo e duemila a piè: in tutto costava al Comune
di Firenze più di centomila fiorini, questa che riusciva non altro poi
che una beffa. Imperocchè il Legato anch’egli scendeva agli accordi con
la Compagnia per cinquanta mila fiorini d’oro, che di sua parte dovè
il Comune pagare il terzo: e la Compagnia, passata di nuovo contro a’
Signori di Milano, tornò in Romagna nel mese di giugno del 1358.

In fin da quando la Compagnia la prima volta fu in Romagna, i
Fiorentini vedendo ch’ella era in parte dove in un dì potea valicare
l’Alpe ed entrare nel Mugello, formarono con bell’ordine una nuova
milizia di balestrieri, che ottocento dalla città sola, e dal contado
e dal distretto in tutto fino a quattromila, dandone secondo l’estimo
tanti per cento; e nel distretto ne feciono scegliere a ciascuna
comunanza, terra o castello, quelli che si conveniano. Ordinarono
pe’ loro soldi certa entrata; e che ogni balestriere, stando a casa
apparecchiato ad ogni richiesta del Comune, avesse venti soldi al mese,
ed i conestabili quaranta; e quando erano in servigio, fiorini tre al
mese. Nella città e nel contado ogni dì di festa si radunavano insieme
i balestrieri; e i vincitori aveano premio un bello e ricco balestro
marcato del marco del Comune. Col mezzo di questa e di altre buone
provvigioni i Fiorentini guardavano i passi dell’Alpe; ed a quello
dell’Ostale, ch’era il più aperto, chiamarono anche per accordo gli
Ubaldini, i quali vi vennero con millecinquecento dei loro fedeli.
Quivi fecero una tagliata per lo spazio d’un miglio e mezzo tra’ due
poggi, e sopra la tagliata fecero barre di grandi e grossi faggi a
modo di steccato, ed abitazioni pe’ soldati. Per questi buoni ordini
salvavano allora da ogni assalto la Toscana: ed allontanandosi la
Compagnia, il Conte di Lando, lasciato a condurla un conte Broccardo,
passò in Germania, ivi portando il tesoro ch’avea rubato, del quale
comprava terre e castelli e riscotendo quelle che aveva impegnate.
Appresso era stato con l’Imperatore, mostrandogli come la Toscana
era piena di soldati di lingua tedesca, i quali se fossero al soldo
del Conte, tutti sarebbero dell’Imperatore. E questi al Conte non si
vergognava dare titolo di suo Vicario in Pisa; e fu detto gli desse
in occulto maggiore legazione, se a lui venisse fatto di riporre sotto
l’imperiale soggezione qualche altra parte della Toscana.

Quand’egli tornava di Germania nel mese di luglio 1358 trovò che
avevano i Caporali della Compagnia chiesto il passo ai Fiorentini per
la Toscana fino a Perugia, dov’erano chiamati. Volevano quelli farli
entrare spartiti e per i luoghi a ciò assegnati; il che rifiutato
dalla Compagnia, i Fiorentini si provvedevano; ma il Conte scelse
venire a patti; così che essendo la Compagnia in Val di Lamone,
dovesse per la via di Marradi tagliare l’Appennino presso a Belforte
ed a Biforco fino a Dicomano e indi a Bibbiena, il Comune dando loro
la panatica per cinque dì, a loro spese. Gli ambasciatori mandati
dai Fiorentini erano rimasti con la Compagnia per più sicurtà della
condotta, sebbene fossero già rivocati dall’ambasciata. Fermati i patti
a questo modo, la Compagnia si mosse con bell’ordine, e prese albergo
in mezzo all’Alpe presso Biforco: ma come è uso di gente siffatta
quando si sente potere, passando i patti, si toglievano la vettovaglia
senza pagare, e se vedevano cose non bene riposte, le rapivano con
brutti oltraggi ai paesani. Gli abitatori delle montagne, tra molte
loro felicità, hanno invidiabili occasioni: quelli di Val di Lamone
e i fedeli del conte Guido da Battifolle s’intesero, e senza porre
tempo in mezzo si disposero per quelle vette a loro vantaggio, dove
potessero nel trapasso rifarsi dei danni e vendicare gli oltraggi che
avevano ricevuti. Il Conte di Lando, affrettandosi prima del giorno,
mise sua gente in cammino divisa in tre parti; con l’avanguardia gli
ambasciatori, e dietro a sè il conte Broccardo con ottocento a cavallo
e cinquecento pedoni e con le cose di più valuta. Era il cammino che
avevano a fare aspro e malagevole, essendo la valle quinci e quindi
fasciata dalle ripe e stretta nel fondo dov’era la via, la quale si
leva dopo alquanto di piano repente ed erta a maraviglia, inviluppata
di pietre e di torcimenti; e tale passo è detto le _Scalelle_, che bene
concorda il nome col fatto. Per dove cercando i primi passare, furono
dai villani assaliti e con le pietre indietro rispinti. Il Conte di
Lando, che s’avea tratto la barbuta di testa e mangiava a cavallo,
sentendo ciò ch’era cominciato, si rimise la barbuta e fece gridare
Arme: di sopra i villani rotolavano grandi sassi, e più ne gettavano
con mano sopra la gente del Conte ch’erano nel basso, quasi come
in prigione chiusi da altissime ripe. Egli nondimanco, siccome uomo
d’alto cuore e maestro di guerra, di subito fece smontare da cavallo
un cento d’Ungheri perchè cacciassero i villani dalle ripe: ma poco
gli valse; chè gli Ungheri, gravi delle loro armi e giubboni, co’ duri
stivali non potevano salire: quelli con le pietre gli ricacciavano
nella valle. Allora una grande pietra mossa nella sommità del monte da
parecchi villani, scendendo rovinosamente percosse il conte Broccardo,
e lui e il cavallo ne portò nel fossato e uccise: per simile guisa
molti e morti e magagnati ne furono. Talchè i villani che erano scesi
alle spalle dei cavalieri, veggendo che questi per la morte di molti
di loro inviliti, per la strettezza non erano abili in alcun modo
a mostrare la loro virtù, arditamente gli affrontarono con lance
manesche. Il Conte, assalito da buon numero di loro, fe’ con la spada
bella difesa; e alla fine non potendo s’arrendè prigione, porgendo la
spada per la punta; ed un villano il ferì con la lancia nella testa,
chè s’avea tratta la barbuta. I cavalieri, arreso il Conte, smontarono
da cavallo; e spogliate l’armi, come ciascuno poteva meglio, su per
le ripe e pe’ burroni si diedero a fuggire; e non che gli uomini, ma
le femmine ch’erano corse al rumore e ad aiutare i loro mariti almeno
col voltare delle pietre, gli spogliavano, e loro toglieano le cinture
d’argento e’ danari e altri arnesi. Molti ne furono presi o morti nelle
circostanze dai paesani che non si erano trovati alla zuffa: in tutti
più di trecento cavalieri e mille cavalli. Il Conte portato per moneta
dai villani in luogo sicuro, fu quivi raccolto dal signore di Bologna
Giovanni da Oleggio, che lo fece medicare; ma l’infermità fu lunga,
egli curandosi alla tedesca e poco regolando sua vita.[267]

Essendo così rotta e sbaragliata la retroguardia, le schiere che già
erano passate innanzi cominciavano a sbigottire. Ma con esse erano gli
ambasciatori del Comune di Firenze, ai quali Amerigo del Cavalletto,
che le conduceva, mettendosi intorno co’ suoi caporali, minacciava
togliere la vita se il fatto accordo non mantenessero. Gli ambasciatori
che nonostante si sentissero in lealtà pure temevano per sè stessi,
usando una autorità che non era commessa loro, ai molti armati che
erano accorsi a occupare i passi comandarono levarsi da quelli,
lasciando libero il cammino; e le due schiere si ridussero quel giorno
stesso in Dicomano. Dove abbarrati come potessero con botti ed altro
legname stavano in grande sospetto, avuto avviso che il Comune aveva
all’intorno dodicimila pedoni, dei quali quattromila erano balestrieri
scelti, e quattrocento cavalli; ma più temevano gli Alpigiani, poichè
gli avevano assaggiati. Udito in Firenze il romore di quei fatti,
i rettori presero consiglio di chiudere i passi, e mandarono per il
contado a far gente, che là si trasse da ogni parte per non lasciarli
passare. E sebbene uno degli ambasciatori (Manno Donati) venisse in
Firenze, ingegnandosi di ottenere che la Compagnia fosse liberata e
posta in luogo sicuro, e che i Priori ciò proponessero in tre altri
Consigli molto numerosi di richiesti, il preso partito fu ogni volta
confermato e dato ordine alla difesa. Erano i colli sopra la Sieve
tutti occupati dai balestrieri, e fatte tagliate dovunque le uscite
fossero più larghe; grande il numero dei pedoni mandati dal Comune o
che per volontà vi erano tratti; gran voglia avea il popolo di levare
di terra una volta quella maladetta Compagnia, ed i contadini stavano
in appetito di cominciare la zuffa: se fatto si fosse (crede Matteo
Villani), in Dicomano senza rimedio si spegnea il nome della Compagnia
per lungo tempo in Italia. Ma erano tali uomini tra gli ambasciatori
(un Donati, un Medici, un Cavalcanti, un Peruzzi) i quali contavano
in Firenze più de’ magistrati, e a loro credettero più che al Comune
i capitani mandati a reggere quelle genti; il potestà si trovò essere
uomo di poca virtù. Un conestabile tedesco ch’era a’ servigi della
Repubblica, andato in Dicomano e quivi ristrettosi insieme con gli
ambasciatori, deliberarono trarre fuori a salvamento i rinchiusi e
porli a Vicchio; il che era farli signori di tutto il piano di Mugello.
Usciti, fecero allargare i passi e rappianare le tagliate e le fosse,
ed abbattere le insegne; i cavalieri col Tedesco furono messi alla
retroguardia. E avendo fasciata la Compagnia co’ balestrieri del Comune
di Firenze, li condussero a Vicchio, facendosi ad essi dare del pane
che era mandato pe’ soldati fiorentini: avvenne che non potendosi
raffrenare i fedeli dei Conti dall’appiccare la mischia, i balestrieri
ebbero comando dagli ambasciatori di saettarli. La moltitudine della
gente a piè, ch’era sparta per li poggi, non essendo capitanata e non
sapendo cui obbedire nè offendere, non si partiva dalle poste: il che
vedendo quei della Compagnia, dopo essersi fermati in Vicchio un giorno
e una notte, sull’albeggiare scesero nel piano; ed un aguato di cento
Ungheri che si avevano lasciato addietro, avendo colto quei balestrieri
che si erano fatti innanzi, ne uccisero più di sessanta. La Compagnia,
sotto la guida di uno degli Ubaldini, in quel giorno cavalcando
quarantadue miglia, non si fermò finchè si ridusse a salvamento in
su quello d’Imola. Gli ambasciatori, fornito il servigio, tornarono
a Firenze; e a chi si doleva, soleano rispondere: non cercate più di
questi fatti, ma dite che noi siamo i ben tornati. La gran Compagnia
vicina a disciogliersi per la mancanza de’ suoi capi, e indi ricomposta
da un altro tedesco, Anichino di Bongardo, assaliva un’altra volta
l’anno dipoi la Toscana; ma lungamente girando attorno al contado di
Firenze, trovò questo essere ben guardato, nè bastò a prendere sua
vendetta. Quella volta Bernabò Visconti aveva mandato contro alla
Compagnia aiuti al popolo di Firenze; dove anche vennero cavalieri di
Puglia in proprio e per comandamento di quel Re amico alla Repubblica.

Abbiamo descritte queste cose più a lungo che non si soglia da noi;
ma ci spediremo brevemente di un’altra guerra di maggior conto, della
quale più ne importa esporre le cause che narrare le battaglie, perchè
non fatte con le armi nostre. Durava dall’anno 1343 _una co’ Pisani
infinta pace,_ e la mala volontà era continua tra’ due popoli. Pisa
ghibellina parea soffocasse dentro terra le ambizioni crescenti ognora
dei Fiorentini e i commerci costringeva, tuttochè avessero questi, per
la pace, franca l’entrata in Pisa delle loro mercanzie fino a ducento
mila fiorini, ed i Pisani in Firenze sino a trenta mila; da indi in
su doveano pagare gli uni e gli altri due soldi per libbra. Ma dopo
cacciati i Gambacorti, venuto il governo di Pisa in mano della fazione
che più era ghibellina, ed avendo obbligo con l’Imperatore di costruire
altre navi per la sicurezza del mare infestato di frequente dai pirati,
fecero a tutti essere comune la gabella dei due soldi, togliendo via le
franchigie: avvisandosi che i Fiorentini ciò pure avrebbero sopportato
per l’agiamento del porto e la comodità delle strade. Ma superbia
e guasti animi credo potessero più del computo; e la Repubblica
decretando che i mercanti fiorentini lasciassero Pisa a un dato
termine, s’accordava co’ Senesi perchè tutto il commercio di Firenze
andasse al Porto di Talamone, con l’agevolare le strade a quel porto e
col disporre le albergherie: avendo altresì fatto divieto al trafficare
da Pisa a Siena come da Pisa a Firenze, tantochè i mercanti e vetturali
pisani venivano presi e rubati sulla via. Quindi aggravarono il
divieto decretando che chi procurasse o consigliasse o in palese o in
segreto tornare a Pisa, fosse condannato nell’avere e nella persona.
Crearono anche il nuovo ufficio dei Dieci del mare con grande balía,
nel quale entravano due de’ grandi perch’era ufficio del Comune, e
perchè i grandi per le ricchezze e le aderenze potevano molto nelle
cose della mercanzia. Ai Pisani era quell’abbandono inestimabile danno
e solitudine della città loro, tanto che vi ebbero congiure per le
sofferenze degli artefici e il desiderio che aveva il clero dell’antico
reggimento. Allora i Pisani cercarono aiuto dal doge di Genova Simone
Boccanegra, del quale erano grandi amici, e n’ebbero sei galere,
sperando per quelle chiudere Talamone, e che ogni naviglio fosse menato
a scaricare a Porto Pisano. Ma i Fiorentini mandarono in Provenza a
fare armare galere; chè prima d’allora non aveva la Repubblica avuta
armata nel mare; ed alle mercatanzie loro si procacciarono una via
di Fiandra per terra, non curandosi di maggior costo, ed ogni cosa
lietamente comportando per mantenere l’impresa.[268] Tentarono anche
i Pisani Talamone per mare e per terra, ma lo trovarono ben guardato
dai Fiorentini e dai Senesi: lo strano impegno continuava, cercando
i Pisani a ogni costo ricondurre in Pisa i commerci, e i Fiorentini
disviarli a Talamone: ivi conduceano a forza le navi, le quali
andassero non che a Pisa a Corneto ed in altri porti, avendo armate
a questo effetto in Provenza dieci altre galere e quattro nel Regno.
Con le quali appresentatisi a Porto Pisano, fecero fare la grida che
sotto piccolo nolo avrebbono caricate con sicurezza per Talamone le
mercatanzie sulle galere del Comune di Firenze; ed i Pisani, per
la meglio, mandarono il bando che ogni uomo potesse liberamente
navicare a Talamone; e incontanente cominciarono a mandarvi della
roba loro, con fare ivi porto. Dei Fiorentini era proposito mostrare
ai Pisani che senza loro ed il loro porto potevano fare, ch’era un
averli a discrezione, contando forse anche nell’avere a sè aderenti i
Gambacorti. Matteo Villani, che non voleva dire il segreto, confessa
pure che a cercare sottilmente lo stato in che erano le due città,
questa materia aveva dentro più che al difuori non apparisse.[269]

Così cercavano le due parti di schermirsi dalla guerra che poi
nell’anno 1362 venne a scoppiare subitamente; da chi voluta, mal si
direbbe. Ai Fiorentini era cresciuto l’animo ed ai Pisani lo sdegno,
avendo i primi acquistata la signoria di Volterra tirannescamente retta
da Bocchino de’ Belforti (altri gli chiamano Belfredotti), ma debole
sempre contro alle insidie o agli assalti delle maggiori città vicine,
per la scarsezza dei traffici e la povertà del suolo, cui non bastavano
a difendere il sito altissimo e le rôcche. Avevano i Pisani tentato
Volterra, che allora sarebbesi accordata per la meglio ricevere da
Firenze il Capitano di guardia e da Siena il Potestà; ma i Fiorentini,
cortesemente avendo levati i Senesi da quel gioco, senz’altro discorso
occuparono Volterra, e rimeritando le scelleratezze del tiranno per
via d’un’altra scelleratezza, fecero a lui mozzare il capo. Così ebbero
quella città e quel montuoso territorio, ponendosi come sul ciglio ai
Pisani, e di fianco sovrastando ai loro confini e ai luoghi forti ed
alle marine. E frattanto Piero Gambacorti con la forza di settecento
soldati ungheri era fallito d’un suo disegno per entrare in Pisa, la
quale sarebbesi in tal modo ricondotta nell’amicizia dei Fiorentini.
Questi avendo allora creato Capitano loro Bonifazio Lupo, nobile di
Parma dei marchesi di Soragna, si diedero in fretta a provvedersi
di gente; scegliendo uomini volonterosi ed atti alla guerra, che
formassero le compagnie, mancato essendo alla milizia ogni miglior
modo poichè i cittadini non volevano più saperne. Si era dovuto anche
pe’ contadini il servizio personale commutare in una tassa, che essi
pagavano con grande loro contentamento, pel mantenimento dei pedoni
e soldati forestieri:[270] bene potevano essere chiamati quando era
necessità, scontando la tassa, come avvenne in questo tempo; ma era
servigio dannoso e disutile: e tutto il nerbo della guerra stava negli
Ungheri e Tedeschi.[271]

Al modo stesso anche i Pisani facevano gente; e abbiamo registro[272]
di ventisei compagnie, la maggior parte di forestieri, le quali sotto
varie insegne e nomi diversi furono in quegli anni tenute a soldo
dai Pisani. Pareva essere da molto a quelle città quando vedevano per
le strade loro passeggiare baroni e cavalieri armati d’ogni nazione:
tra gli altri, un Ridolfo ed un Giovanni di Habsburgo vennero l’anno
1365 agli stipendi dei Fiorentini. Le ostilità cominciarono in Val
di Nievole presso a Pescia; dove il castello di Pietrabuona tolto ai
Pisani furtivamente, questi riebbero per assalto. Di Val di Nievole si
portò la guerra tosto in Val d’Era, e ivi l’oste Fiorentina pigliate
castella di picciolo conto e fatte arsioni di ville e di casolari
e rapina di bestiami, andava all’assalto di Peccioli; quando per
dappocaggine o malizia dei consiglieri o commissari che la Repubblica
inviava a stare a guardia del capitano, Bonifazio fu deposto da
quell’ufficio; egli accontentatosi nobilmente di servire nella qualità
di maliscalco sotto a Ridolfo dei Varano da Camerino, che gli aveva
tolto il luogo suo. Viveva quegli poi molti anni in Firenze, dov’ebbe
cittadinanza, ascritto all’Arte della lana, e benemerito per la
fondazione d’uno Spedale in via San Gallo, il quale ritiene anche
oggi il suo nome.[273] Ridolfo avuta con lungo e faticoso assedio la
terra di Peccioli, e corso anch’egli inutilmente devastando il piano e
distruggendo nobili possessioni fino alle mura di Pisa, altro e buon
frutto non conseguiva. Nel mare frattanto Perino Grimaldi, condotto
dai Fiorentini con quattro galere, facea buona prova; tenendo questi a
grande onore umiliare Pisa colà dov’era la forza sua; tantochè avendo
occupato per marino assalto il Porto Pisano, si recarono a trionfo le
rotte catene che lo solevano tenere chiuso, le quali fino ai giorni
nostri restarono appese alle colonne di porfido presso alla porta
maggiore del tempio di San Giovanni. Altre due galere aveva mandate in
servigio della patria, e a tutte sue spese, Niccolò Acciaiuoli grande
Siniscalco del regno di Napoli.

Continuava la guerra tutta quella state, nè per il verno cessavano
le due parti dall’assalire castelli, avendo i Pisani tentato Barga e
Pescia e Santa Maria in Monte e Altopascio, che poi fu preso; mentre
i Fiorentini sotto Piero da Farnese nuovo capitano, fidatisi avere
Lucca per trattato, da quella furono ributtati per la diligenza dei
Pisani. Avevano questi sul principio della guerra (se fede intera
prestar si debba al Cronista fiorentino) vuotato Lucca d’abitatori
per bando crudele.[274] E in Garfagnana si raccendeva feroce la guerra
nella primavera dell’anno 1363, quivi Rinieri da Baschi capitano de’
Pisani avendo rotte due grosse bande di cavalieri e fatto prigioni i
due valorosi capitani che avea mandati Piero da Farnese a rifornire le
castella e alla difesa di Barga. Ma questi poi ebbe splendida rivalsa
presso al Bagno a Vena, dove la battaglia due ore e mezzo fu combattuta
pertinacemente con dubbia vittoria: infine Ranieri fu preso con la
spada in mano, e seco molti valenti uomini e le insegne dei Pisani.
Del che in Firenze fu molto grande e popolare allegrezza, entratovi
Piero quasi trionfalmente: e subito quindi correva egli sotto Pisa e
fino alle porte, quivi e dappertutto avendo mostrata virtù di soldato e
perizia di capitano. Ma egli moriva in quei giorni della peste ch’avea
ritoccato di nuovo in Toscana dopo soli quindici anni dalla moría del
quarantotto: di lui fu grande e universale compianto, ed ebbe esequie
splendidissime, e di mano di Andrea Orcagna una statua equestre di
legno che stette infino a questi ultimi anni nel maggior tempio; dove
Piero da Farnese fu ritratto sopra un mulo a ricordanza di quando egli,
mortogli sotto il destriero e quasi abbandonato dai suoi, montò sopra
un mulo da soma e a quel modo compiè la vittoria che a’ Fiorentini fu
tanto allegra. Moriva di questa rinnovata pestilenza e al modo stesso
come era morto Giovanni, Matteo Villani che la storia sua condusse
infino all’ultimo giorno della vita: quando s’apprestava a raccontare
l’esequie di Piero il morbo lo colse, e l’istoria fu interrotta,
continuata di poi fino alla pace co’ Pisani da Filippo suo figliuolo,
più letterato dei suoi maggiori, ma istorico troppo da meno, al breve
saggio che egli ne diede.

Ma ecco ad un tratto mutare le sorti di tutta la guerra, dacchè i
Pisani ebbero condotta ai loro stipendi una compagnia d’Inglesi che
aveva nome la Compagnia Bianca. Stava questa in Monferrato contro a
Galeazzo Visconti, che molto bramava di levarsela da dosso; era egli
avverso ai Fiorentini e amico ai Pisani: avriano potuto i Fiorentini
farsi innanzi, molti di loro avendo usanza in Inghilterra e uno tra
gli altri essendo guida in Italia della compagnia; ma invece trassero
di Alemagna poche altre genti capitanate dal conte Arrigo di Monforte,
all’uopo scarse e di minor conto. E gl’Inglesi giunti in Pisa, difilato
camminavano inverso Firenze per il piano di Pistoia infino alle porte,
guastando al solito case e ville, correndo palii e impiccando asini;
finchè ritrattisi all’udire le campane di Firenze suonare a stormo,
discesi a Empoli per i poggi, di là per il Chianti si andarono a posare
nel Valdarno superiore, quivi occupata la grossa terra e il castello
di Figline. Campeggiarono tutto il Valdarno ad agio loro alquanti
dì, ed all’Incisa avendo rotta l’oste fiorentina che si faceva loro
incontro,[275] un’altra volta si appressarono alle mura di Firenze da
opposta parte fino a Ricorboli. Dei Fiorentini era capitano messer
Pandolfo dei Malatesti, il quale o che pe’ mali ordini del governo
gli paresse necessario, o che a pro suo volgesse in mente consigli
malvagi, chiedeva gli dessero giurisdizione di sangue nella città e
fuori, e che i soldati giurassero nelle sue mani. Il che negatogli
e tumultuando la città che ricordava il Duca d’Atene, male potevane
avvenire; quando saputosi che gl’Inglesi con tutta l’oste ricavalcando
i poggi del Chianti di là si erano ricondotti a Pisa, cessò la paura
e s’acchetarono i sospetti.[276] E già il verno soprastava, nel mezzo
del quale non si ristavano quella dura gente degl’Inglesi dal correre
e dare il guasto alle terre cercando preda. Con maggior impeto e più
ordinata battaglia si raccostarono a Firenze, venuta appena primavera;
e più volte ebbero a sè propizia la fortuna delle armi, tenendo stretti
nella città i Fiorentini con disagio e con pericolo molto grande;
quando ecco si videro i nemici balenare, e Inglesi e Tedeschi tra
loro dividersi e insieme combattere, essendo una parte già compra, e
l’altra che ai Pisani serbò fede, appresso a Cascina rimanendo vinta in
molto grossa battaglia. Ed in quei giorni anche fu preso ed abbruciato
Livorno per la maestria di Manno Donati fiorentino, esercitato nelle
compagnie e nelle guerre d’Italia, variando servigi, come i nobili
spesso facevano, e di rado utile alla patria sua. Così tra le due città
rivali erano venute a pareggiarsi le sorti; e il nuovo papa Urbano
V già s’era fatto intromettitore ad una pace, che i danni sofferti
e le inutili ruine ad ambe le parti egualmente consigliavano, e che
Giovanni dell’Agnello, che si era in Pisa levato a doge, promoveva
pe’ suoi privati disegni. Fu essa firmata in Pescia, e in Firenze
pubblicata non senza dispetto dei minuti popolani il primo settembre
del 1364, lasciando le cose appresso a poco tali quali com’erano state
innanzi la guerra: tornava meglio alle due città se non l’avessero
cominciata.[277]

La dimora in Avignone, che ai Papi era stata abbassamento di dignità,
veniva a rendersi ogni giorno più, non che odiosa agli Italiani,
subietto amaro alla riprovazione di tutti gli uomini religiosi; e
Urbano V, benchè francese, non prima assunse il pontificato che pose
mente a ricondurlo dove è la sua natural sede. Questo annunziava egli
col pigliare il nome d’Urbano. Muovevanlo i danni che ne venivano alla
Chiesa, e lo squallore di Roma, e il grido d’Italia, e le rampogne
dei buoni; disdegnava la tutela che si arrogavano sul papato i re di
Francia, ed ultimamente per le guerre di quel regno parevagli fosse
male sicura ivi la dimora: vedeva all’incontro la sudditanza dei popoli
al dominio temporale della Chiesa, di già ottenuta per le armi e per
le arti dell’Albornoz, abbisognare tuttavia della presenza dei papi,
che il nuovo stato costituisse e gli acquistasse la moral forza; si
confidava con la presenza sua poterlo difendere dalle oppressioni
e dalle rapine dei compri ladroni che si appellavano soldati;[278]
sperava domare la potenza di quel Bernabò Visconti che fu insigne per
malvagità anche tra gli uomini della casa sua, e che d’ogni erba faceva
fascio. Si accordava al fine stesso (comune essendo lo scadimento delle
due somme potestà) l’imperatore Carlo IV: credeva questi passando in
Italia nel tempo stesso che il Pontefice, meglio rialzarvi l’imperial
nome e confortarne l’autorità; prometteva gastigare la prepotenza
di Bernabò, che in Italia gli pareva quasi occupare il luogo suo.
Così accordati, sbarcò a Genova Urbano V nella primavera del 1367,
e dimorato alcuni mesi in Viterbo, a’ 16 ottobre faceva l’entrata
solenne e lieta veramente nella desolata Roma, in mezzo al corteggio
dei signori e al plauso dei popoli. Già era tra ’l Papa e l’Imperatore
e il Re d’Ungheria la regina Giovanna di Napoli e i signori di Mantova
e di Padova e di Ferrara conchiusa una lega per l’offesa dei Visconti,
alla quale i Fiorentini con molto cauto accorgimento si rifiutarono
aderire. Oltre al tenere in gran sospetto quell’amicizia tra ’l Papa e
Cesare, pensavano come per sè avessero i Visconti, oltre alla volontà
più forte nella propria difensione e alla unità del comando, le forze
di quante in Italia erano compagnie, cioè delle sole milizie vere che
allora sapessero tenere il campo e mantenessero disciplina. Ma fuori
anche di tutto ciò, per sè avevano i Signori di Milano stragrande copia
di pecunia, che nelle guerre di quella fatta era ogni cosa; e della
quale non saprei dire se fosse Carlo o più avido o più bisognoso.[279]
Egli disceso nel maggio del 1368, trovata l’impresa più dura che in
lui fossero l’animo e i propositi, fece accordo co’ Visconti per molto
danaro e piccioli ossequi o concessioni da loro fatte; e la lega fu
disciolta, ed egli con poche armi recavasi in Toscana.

Si fermò in Lucca, e di là per Siena andato a Roma, accrebbe quivi
lo splendore di quei giorni al Papa magnifici. Di Roma Carlo tornò in
Siena, della quale si aveva creduto nell’andata riordinare il governo;
ma ora cercando mettere in palagio un suo Vicario, infuriò la plebe,
ed ei dovette salvarsi nelle case dei Salimbeni con suo pericolo e
vergogna. A Pisa frattanto, avendo Giovanni dell’Agnello perduto lo
stato, faceva ritorno l’amico dei Fiorentini Piero Gambacorti, dal
quale ottennero essi la conferma degli antichi privilegi e aggiunta di
nuovi, cosicchè allora per sempre cessarono dal fare porto a Talamone.
Nel tempo stesso Lucca sottratta al dominio dei Pisani ricuperava dopo
ventisette anni l’indipendenza; riordinandosi a governo per allora
popolare e molto amico ai Fiorentini. Ai quali però non mancavano
le solite molestie per la venuta di Carlo: consentiva egli, come
vedemmo, fossero libere le città una per una e spicciolate, ma non
formassero uno stato di più insieme, e non facessero acquisti di terre
senza il beneplacito di lui. Diceva pertanto l’annessione di Volterra
essere stata contro ai patti del 55, e grave scandalo gli pareva
che la Repubblica si arrogasse dare castella in feudo ai signori del
distretto, a sè rendendole tributarie. Ma tali pretese chetarono tosto
per pochi danari; e l’Imperatore, che ne aveva da Lucca e da Siena e da
Pisa e dai Visconti avuti buon numero, tornò in Germania soddisfatto.
Ma lasciava però dietro sè odiosa molto ai Fiorentini la ribellione di
San Miniato; non poteva quella terra dimenticare l’essere stata rôcca
ai Vicari dell’Imperatore; e molti avendo e possenti nobili usati al
vivere ghibellino, le istituzioni popolari male vi sapevano allignare:
quelli umori si scopersero alla venuta di Carlo; e i Fiorentini,
partito lui, di già si erano accampati sotto alle mura della città,
allorchè Bernabò Visconti mandò dicendo si ritraessero, avendo avuto
egli dall’Imperatore il vicariato di San Miniato. Ma la Repubblica
questa volta prescelse la guerra per non si mettere un padrone
addosso, e avendo seco Pisa e Lucca, si credeva essere ben guardata.
Ciò nonostante in un primo scontro ebbe la peggio, ed i nemici erano
corsi fino alle porte della città, quando i Fiorentini riusciti essendo
per tradimento a occupare San Miniato, la guerra si tenne finita in
Toscana. Ai presi nobili fu mozzo il capo, e i ragazzi della plebe
fiorentina addosso a loro inferocivano. Si disperderono le casate dei
Sanminiatesi, e una donna della famiglia dei Borromei, portò a Milano
le sue ricchezze.[280] Il Pontefice, che da gran tempo lodevolmente
sollecitava le città e i principi dell’Italia a unire insieme gli
sforzi loro contro alle straniere Compagnie, si era da ultimo collegato
ai Fiorentini; talchè quella guerra si protrasse fiaccamente qualche
altro mese in Lombardia, finchè una pace venne conchiusa massimamente
perchè il Papa si era tornato in Avignone; dove subito ammalato, venne
egli a morte nei giorni ultimi dell’anno 1370.

Diremo adesso in quegli anni le interne cose della Repubblica:
l’ammonire non cessava, e le sètte degli Albizzi e dei Ricci, palesi a
tutti, mantenevano in sospetto la città anche di occulte macchinazioni.
Era venuto in Firenze [anno 1360] Niccolò Acciaiuoli, grande Siniscalco
del regno di Napoli, uomo di potenza quasi regale, e nuovamente da
Egidio Albornoz creato visconte della Romagna riconquistata da quel
bellicoso Cardinale nel nome del Papa. L’Acciaiuoli come cittadino
di Firenze aveva il suo nome tra gli altri imborsato per la tratta
dei magistrati, ma fino allora ogni volta fosse tratto aveva divieto
come assente, rimettendosi però la polizza nelle borse. Le quali erano
quasi vuote ai giorni della sua dimora in Firenze, e fallare non poteva
ch’essendo presente non fosse Priore: le cortesie, le magnificenze,
la fama di lui, molti adombravano, impauriti per la libertà se
tale uomo sedesse in Palagio: ed egli a togliere i sospetti uscì di
Toscana. Occorse in quei giorni che in Bologna l’Albornoz oscuramente
accennasse a un ambasciatore fiorentino d’una congiura in Firenze per
sovvertire lo stato: il che avendo questi rivelato quindi ai Signori,
crebbe il sospetto che si aveva dell’Acciaiuoli, e incontanente fecero
provvisione che niun cittadino il quale avesse giurisdizione di sangue
o sotto sè città o castella potesse essere all’ufficio del Priorato.
Ma veramente una congiura in Firenze si tramava o con Giovanni da
Oleggio il quale cacciato di Bologna si era fatto signore d’Ancona,
o con Bernabò Visconti, o con lo stesso Albornoz, grande ambizioso
che accettava in proprio nome la signoria d’Orvieto e d’altre città
papali, ma cauto da non si tuffare in pratiche a lui fatte da un oscuro
venturiere. Tale si era un Bernardo Rozzo milanese, che per la promessa
di molto danaro disse ogni cosa alla Signoria, e lasciò intendere anche
più del vero. Ma intanto un’altra rivelazione era fatta da Bartolommeo
de’ Medici, a ciò esortato da Salvestro suo fratello. Aveva egli un
trattato con Domenico Bandini e con Niccolò Del Buono, ammoniti di
recente: questi volevano dare lo stato ai Ricci; e quanti fossero
più o meno intinti nella congiura non si seppe mai, parendo meglio ai
reggitori che scuoprire il male mettervi un piede sopra. Il Bandini
ed il Del Buono ebbero mozza la testa: un Infangati di antichissima
famiglia e seco, di case grandi, Pino de’ Rossi, un Frescobaldi
da Sammontana, un Adimari, un Gherardini, un Pazzi, un Donati, due
popolani e uno di quei frati i quali stavano in Palagio, ebbero bando
della persona e confisca degli averi.[281] Qui nota come fosse in sè
divisa, ma sempre viva, la setta dei grandi: quel Manno Donati che
si era dato alla milizia, moriva in Padova ai servigi dei Signori
da Carrara; un altro Donati e un Gherardini ed un Pazzi in Firenze
macchinavano congiure contro allo Stato; ed un altro Pazzi ed un altro
Gherardini sedevano accanto ai grossi popolani, e gli troviamo noi
Capitani della parte guelfa mentre avvenivano queste cose.[282]

Che la Repubblica in quegli anni fosse agitata, si vede pure da questo,
che avendosi nell’anno 52, per economia di spesa, cessato dal fare
venire in Firenze annualmente un Capitano del popolo, ed ora sentendosi
mancamento di chi amministrasse la giustizia in cose politiche, fu
quest’ufficio rimesso nell’anno 1366.[283] Quindi anche nascevano i
sempre nuovi ordinamenti circa al magistrato della Parte,[284] che
di quei moti era principal cagione: s’introduceva per arbitrii dentro
alle viscere dello Stato, nulla correggeva, nulla ordinava, odioso a
tutti e in sè medesimo impotente. A quel che appare dai registri,[285]
le ammonizioni non sarebbero state molte; ma col ferire chi fosse
al punto d’essere tratto di magistrato, impedivano i più solenni
ordinamenti della Repubblica, miravano a tôrre di mezzo quei nomi i
quali fossero più appariscenti. Matteo Villani fu ammonito l’anno 1363,
poco innanzi la morte sua; e infine al proemio del libro undecimo, per
lui rimasto incompiuto, sembra egli accennare con parole commoventi
a’ suoi privati travagli.[286] Ma il figlio suo ciononostante, nei
Capitoli ch’egli aggiugneva poco dipoi, si lagna fosse in quei giorni
raffreddato l’ammonire, lasciando correre la viltà de’ nuovi uomini
che reggevano.[287] Assai notabile attenuazione di quelle leggi contro
a’ Ghibellini fu fatta sulla fine dell’anno 1366, Uguccione de’ Ricci
sedendo allora nel Priorato, ed in quella settimana nella quale essendo
Proposto spettava a lui la prerogativa. I Capitani, ch’erano sei,
fossero otto, poi cresciuti fino a nove; due grandi, due delle Arti
minori, gli altri cinque grossi popolani; e che uno delle Arti minori
intervenga sempre. Che niuno sia condannato nè ammonito senza revisione
della sentenza per un consiglio di ventiquattro cittadini guelfi,
innanzi ai quali possa difendersi l’accusato. Che l’Esecutore degli
ordini di giustizia rivegga per giudizi regolari le condanne fatte
in addietro per Ghibellini, non veri Guelfi o sospetti; e i non bene
condannati assolva, sicchè non possano altrimenti tradursi in giudizio.
Provvede altre cose circa l’ammettere testimoni. Nel marzo seguente fu
confermata la provvisione, annullando cose fatte in quell’intervallo
dai Capitani di parte guelfa contro alle dette riforme.[288] Donato
Velluti, che ebbe parte in quelle cose, molto ampiamente le narra, ma
(come suole) confusamente: aggiugne, volevano anche scemare i divieti,
più gravosi alle maggiori case, che più avevano consorterie; ma nol
poterono mai vincere: dice pure essere allora stati concessi ai grandi
quattro dei maggiori uffici di fuori, cioè vicariati o potesterie:
questo si ottenne a gran fatica.[289]

Sembrano a noi tali ondeggiamenti molto dipendere dalle cose
che avvenivano al di fuori. Agli 11 dicembre 1364 esce divieto a
qualsivoglia persona o collegio di supplicare al Papa o al Legato
suo o al collegio dei Cardinali contro agli statuti della Parte
guelfa o alle singole loro parti:[290] ma in quei giorni Urbano V già
s’adoperava perchè scendesse in Italia l’Imperatore, che nel maggio
susseguente a lui ne andava in Avignone. La riforma del 66 avvenne
quando si aspettava in Toscana Carlo IV; il quale indugiava poi di un
anno la venuta, nè lui presente era dicevole fare gran pressa contro
ai Ghibellini. Dipoi sappiamo Piero degli Albizzi, capo degli uomini
della parte guelfa, essere stato gran promotore della lega con Urbano:
egli ed i suoi dagli avversari avevano per dileggio appelagione di
_paperini_, giocando sul nome quasi che fossero _paterini_. La setta
degli Albizzi aveva anche un segno che la distingueva, e i suoi
aderenti portavano certa nuova foggia di berrette, la quale usanza
era venuta di corte di Roma.[291] Piero degli Albizzi era molto
grande appresso al Papa, massime quando (e forse anche in grazia sua
e a procacciare la lega) Piero Corsini suo nipote ebbe il cappello
di cardinale. Qui noi troviamo le due sètte avvicinarsi per le
ambizioni poco sincere dei Ricci, i quali sè conoscevano essere da
meno. Piero e Uguccione insieme andarono a papa Urbano ambasciatori
in Viterbo; poi Rosso dei Ricci (fratello a Uguccione) fu scelto è
vero ad accompagnare come quasi Ghibellino l’Imperatrice, ma questo
Rosso troviamo bentosto capitano della lega stretta col Papa contro ai
Visconti, e in quella guerra cadde prigione. Dipoi Uguccione mandava
Guglielmo suo figliuolo in corte del Legato di Bologna, a cui miravano
già i sospetti dei Fiorentini dacchè era il Papa fatto possente nella
Romagna; dove ebbe provvisione, e un altro figliuolo benefizi della
Chiesa: Albizzi e Ricci pareano fatti una cosa, e Uguccione e Rosso
erano divenuti fieri all’ammonire: si rinnovò allora quella provvisione
del 59, la quale cassava le assoluzioni ed esenzioni date in addietro
ad uomini ghibellini.[292] La Repubblica era in balía dei Capitani
di parte guelfa; ad essi andavano le ambizioni. Tra gli altri Benghi,
dei Bondelmonti, possente uomo ed assai brigante, che era stato fatto
di popolo per servizi prestati in guerra alla Repubblica, si diede
agli uomini della parte guelfa per aver sofferta una ingiuria dai
magistrati, ed a quella parte vennero seco non pochi grandi.

Ma venne tosto un’altra legge a fermare la sovranità della Repubblica
nel magistrato di Parte guelfa, chiudendo ogni via a frenarne la
potenza o a temperarla per vie legali. Statuiva, niuna provvisione la
quale toccasse anche per incidenza ed in via accessoria le leggi e
statuti e i privilegi o le proprietà di quella Parte, potersi fare,
e fatte, essere _ipso jure_ irrite e nulle, senza che prima fosse
consultato il magistrato della Parte stessa, chiamando a tal fine in
palagio, Capitani e loro Consiglio; e fatto partito da questi, che
desse licenza ai Priori e al Gonfaloniere di dare alla deliberazione
corso, e farla passare per gli opportuni Consigli: a qualsiasi
contravventore pena di due mila fiorini d’oro, i quali andassero alla
Camera Apostolica, e più di essere _ipso facto_ dichiarato e tenuto per
Ghibellino, non bene Guelfo e sospetto, in perpetuo, senza speranza
di rivocazione, cancellazione o indulgenza.[293] L’anno dipoi, uno
dei Priori avendo voluto provvedere per riformagione che nessuna
ammonizione valesse quando non fosse approvata dai Signori e Collegi
del palagio, tutti gli furono addosso, chi per un rispetto e chi per un
altro, tantochè egli corse anche pericolo della testa. Richiesto il dì
che uscì dell’ufficio dai Capitani della parte, dovè comparire innanzi
a loro con la fune al collo, rendendosi in colpa di ciò che aveva
voluto fare; e nientedimeno fu ammonito per sospetto.[294] Alla sopra
riferita legge diede il nome Bartolo Siminetti chiamato Mastino; ma di
ogni cosa era principale autore Lapo da Castiglionchio, legista di nome
assai chiaro in quella età, del quale abbiamo una scrittura intesa a
mostrare sè essere nobile d’antico lignaggio, nè potersi quella nobiltà
di sangue giammai togliere per ascrizione fatta nell’ordine popolare.
Tali concetti stavano in fondo al pensiero di quegli uomini i quali
cercavano condurre lo Stato ad una forma aristocratica, siccome aveva
fatto Venezia e leggevano essi nelle istorie dell’antica Roma.[295]

Ma non volevano però essi, nè certo volevano i migliori cittadini,
porsi in sul collo due famiglie ambiziose e prepotenti, e a queste
vendere la Repubblica; ed a questo fine insieme convennero quei
medesimi che aveano fatta la legge, Simone Peruzzi, Giovanni Magalotti,
Lapo da Castiglionchio, Salvestro de’ Medici, che figurarono poi
diversamente nei moti successivi: con essi andavano altri molti dei
migliori cittadini. Ma perchè era pena capitale ragunarsi più di
dodici in luogo segreto, saputa la cosa, ne fu rumore; e convocato
un Consiglio di richiesti, in numero cinquecento, Filippo Bastari
popolano, che fu tre volte Gonfaloniere, disse arditamente, molti
essersi intesi perchè il male avesse qualche efficace provvedimento;
e conchiudeva la diceria con queste parole: «noi ci siamo ragunati
per essere liberi; eh Signori, dateci la libertà.» Pur nonostante
vinceva forse la parte dei pochi (tanto era possente), se gli Albizzi
e i Ricci, falsamente collegati, non venivano tra loro a brutte parole
rimbeccandosi ingiurie acerbe: talchè disciolto il Consiglio, fu vinto
dipoi che a cinquantasei dei principali cittadini, e che già erano in
uffizio, fosse balía di provvedere sotto certe condizioni alla salute
della Repubblica. Al che molti si crederono bastasse avere escluso dai
maggiori uffizi per cinque anni tre Albizzi e tre Ricci, che erano i
principali di quelle famiglie. Ma tosto si vidde nel fatto, la cosa
cadere sul capo ai Ricci soli, che perderono lo Stato: a Piero degli
Albizzi, se fu chiuso il Palagio dei Signori, quello dei Guelfi,
dove egli aveva grandissima autorità, gli rimase aperto. Allora fu
anche istituito il nuovo magistrato detto dei Dieci di libertà, a
difesa delle leggi e a salvaguardia dei cittadini; il quale rimase
e fu possente nella Repubblica, secondo i tempi che succederono. Era
dei primi che a tale ufficio vennero eletti, Marchionne Stefani, dal
quale abbiamo ampio ragguaglio di questi fatti. Di più ordinarono
fosse lecito a chiunque patisse offesa d’ingiuria da un più potente
di lui, fare petizione che l’offenditore venisse posto tra i grandi;
e sebbene poi tra loro si conciliassero, il partito dovesse andare
più innanzi: il che a molti peggiori scandali divenne cagione ed a
private soperchierie. In Firenze erano i Consoli della Mercanzia di
autorità grande, e per tutta Italia molti si stavano ai giudizi loro
per la importanza dei commerci di questa città: ai cinque, ch’erano
delle maggiori Arti, due furono aggiunti dalle minori; dal che si trova
essere scemata l’autorità di quel magistrato.




CAPITOLO VIII.

GUERRA CON PAPA GREGORIO XI. [AN. 1375-1378.]


Mentrechè gli uomini della Parte guelfa tiranneggiavano la Repubblica,
questa era venuta in guerra col Papa. Non prima viddero i Pontefici
col trasferirsi in Avignone scaduta essere l’autorità ch’esercitavano
sull’Italia, voltarono l’animo alla recuperazione dell’antico
patrimonio, e tosto si diedero a riconquistarlo con le armi; pare
volessero divenire principi dacchè erano meno pontefici. Delle terre
della Chiesa parte godevano libertà sotto popolare reggimento, di
molte avevano occupate da lungo tempo le signorie alcune famiglie di
possenti cittadini, rimasti signori per isforzato consentimento dei
Papi medesimi, e oramai come indipendenti; non solevano i Pontefici
direttamente esercitare la temporale sovranità, che in Roma veniva ad
essi negata, ed era negli altri luoghi dello Stato negletta da loro
o contro ad essi via via usurpata. Era quindi un nuovo fatto quel
costringere generalmente con le armi i popoli a una sudditanza da prima
insolita; ed i Papi scegliendo a quell’uopo Legati stranieri e armi
straniere e ferocissime, rendevano odiosa più che mai l’impresa di cui
sembravano vergognare, essi tenendosi in disparte di là dalle Alpi; e
qui spogliati di gran parte del favore che prima godevano appresso ai
popoli dell’Italia. Quindi la politica dei Fiorentini era mutata verso
la Chiesa; usati avere intorno a sè o città libere o signori amici e
ad ogni modo poco temibili, ora vedevano uno Stato grosso formarsi
di membra che prima solevano insieme congiugnersi pel solo vincolo
della lega guelfa, della quale erano essi a capo, ed in cui stava la
forza loro: Bologna e Perugia di recente soggettate da quelli armigeri
Cardinali, poneano minaccia là dove solevano essere difese allo
Stato di Firenze, e questo venendo a interchiudere da opposti lati,
lo stringevano così da farne (secondo correvano allora i sospetti)
pericolare la libertà.

I mali umori delle due parti furono palesi tostochè ascese al papal
seggio Gregorio XI, anch’egli francese, benigno e pio quanto a sè
ma trascurato o connivente ai vizi de’ suoi; del che avevagli dato
esempio lo zio di lui Clemente VI. Era in Perugia per Santa Chiesa
un abate di Montmayeur, ed in Bologna era Legato il cardinale di
Bourges, fieri uomini ed aggressivi e alla Repubblica male affetti, lei
avversando come ostacolo frapposto ad ogni divisamento loro. Veramente
i Fiorentini, soliti farsi di Santa Chiesa tutela ed arme contro a’
Visconti, oggi temevano come più vicina la potenza dei Legati; ed io
credo nel segreto de’ consigli loro per nulla gradissero il ritorno dei
Pontefici in Roma, che avrebbe allo stato della Chiesa data fermezza
troppo maggiore. Si aggiungevano le interne cause, e in gran numero dei
popolani la brama di abbattere quel magistrato che avea per sè l’antica
forza del nome guelfo e il vessillo della Chiesa;[296] le parti erano
oggimai scambiate, ed i nuovi modi di governo tenuti dai Papi gli
facevano sostenitori dei pochi e dei grandi contro a’ popoli e alla
libertà. Questa opprimevano i Legati in città amiche ai Fiorentini,
usando a tal fine le armi straniere e le fortezze di recente fabbricate
nel cuore stesso delle città, permettevano o promuovevano le nefande
opere e le scellerate; e fecero (benchè a dirlo mi sia duro) che le
coscienze dei più rigidi e timorati, non che la turba dei malevoli
ad ogni sorta d’autorità, e quanti erano mantenitori del pensiero
ghibellino, allora stessero contro a’ cherici.[297]

La Repubblica si era posta già da due anni sulle difese col distruggere
quello che fosse rimasto in essere di potenza alla famiglia degli
Ubaldini, amici ai Legati della vicina Bologna, e mantenuti, come
dicevasi, in istato dagli Albizzi che a quella parte davano mano: degli
Ubaldini uno venne ucciso dai suoi fedeli a tradimento; un altro in
Firenze per sentenza decollato (come fu detto) contro ragione.[298]
Ma le cose peggiorarono quando in Romagna fu Legato l’anno 1375 il
Cardinale di Sant’Angelo, di casato Novellet, di leggiero animo e
imperito. Era in Firenze stata la peste un’altra volta; cui succedette
tanto grave carestia che, nonostante il provvedere dei magistrati e la
larghezza che soleva la Repubblica usare in simili congiunture,[299]
mancando il grano, fece richiesta al Legato di Bologna permettesse
farne tratta da quelle provincie che molto ne erano abbondanti:
ma rifiutò questi, il divieto mantenendo con pertinacia, sebbene
avesse dal Papa lettere in contrario. Dovè il Comune per altro modo
e con grave spesa provvedere, avendo nel costo dei grani, che poi
a minore prezzo rivendeva, perduto somma molto ingente, che, al
dire d’un cronista contemporaneo, fu lo scampo della libertà.[300]
E le aggressioni o le minaccie continuavano: certo aiuto di gente
mandato dall’Abate di Perugia ai Salimbeni parve insidia tramata
contro alla libertà di Siena, come cercassero i Legati aprirsi ogni
via al sovvertimento di Toscana. Quel di Bologna fece poi tregua co’
Signori di Milano; ed ai Fiorentini mandò scritto, non potere egli
più sostenere la Compagnia grossa degli Inglesi che aveva a soldo,
chiedendo prestito di danaro; e perchè gli fu negato,[301] fece nel
mese di giugno che la Compagnia scendesse in Toscana, guastando le
terre e occupando le strade, che era un impedire alla città i ricolti
e così averla a discrezione. La Compagnia giunse fin verso Prato,
ma i Fiorentini per centotrentamila fiorini d’oro patteggiarono col
capitano si ritraesse; e questi poi venne più tardi ai soldi loro,
veduto ch’erano buoni pagatori. Aveva nome Giovanni Hawkwood, che i
nostri chiamano Giovanni Aguto; e lui vedremo più volte poi mischiato
ai fatti della Repubblica: dei condottieri in quella età era l’Aguto
il più famoso, stato già contro alla Repubblica nella guerra de’ Pisani
ed in quella dei Visconti fatta per conto di Samminiato. Costui mentre
era intorno a Prato, un trattato si scoperse per dargli la terra; del
quale essendo trovati autori un notaro e un prete, condotti in Firenze
patirono quivi crudele supplizio:[302] scrivono l’Aguto rivelasse egli
medesimo il trattato, e che i due presi lo confessassero. Inoltre
dicevano avere il Legato mandato in Firenze ingegneri a disegnare i
luoghi forti della città, e a spiare aditi agli assalti.

Allora in Firenze furono creati gli Otto della guerra con tanta balìa
quanta se ne poteva dare per la condotta delle genti stipendiarie,
per la nomina dei capitani e degli ambasciatori, per fare leghe ed
ogni altra cosa che importasse alla guerra, salva l’approvazione
della Signoria sola, o insieme ai Collegi, quanto alla spesa ed
all’osservanza delle leggi e ordini del Comune.[303] Dei quali Otto,
perchè rimasero dipoi famosi, gioverà dire essere stati com’era
prescritto, uno di famiglia grande, uno delle Arti minori e gli
altri sei delle maggiori Arti. Elessero altri otto a fare accatto
sui cherici, dicendo la guerra essere venuta per difetto dei pastori:
quindi, per forza o per amore, ebbero prestanza di fiorini novantamila;
poi cominciarono a mettere in vendita gli arredi delle chiese, poi
le possessioni. La Repubblica in tali cose andava spedita, se l’uopo
stringesse, o che le ragioni dello Stato a lei sembrassero manomesse:
queste andavano sopra ogni cosa, e tanto più osavano quanto che sempre
nelle coscienze loro viveva la fede, ed amavano popolarmente la Chiesa
quando anche avversassero gli ecclesiastici. Troviamo in più casi
questi modi essere praticati, ed è parte che sarebbe da rintracciare
minutamente nell’istoria della Repubblica.

Sul quale proposito diremo che in Firenze l’Inquisizione era in mano
dei frati Conventuali di Santa Croce, perchè nel secolo XIII erano
apparsi i Domenicani andare tropp’oltre contro ai Paterini. Ma quando
nell’anno 1345 un fra Piero dell’Aquila Inquisitore usava sue armi per
fini privati, impedirono a mano armata l’esecuzione d’una sentenza,
ed a lui tolsero il diritto di avere sue carceri e d’imporre multe e
di far pigliare chicchessia senza licenza dei Priori; altresì frenando
negli Inquisitori la facoltà di concedere licenza delle armi a privati
cittadini, che si annoveravano a tal fine tra’ famigliari del Santo
Ufizio. Avevano anche in vari tempi fatto leggi contro a’ cherici,
sottoponendoli al giudizio dei magistrati secolari per le offese
recate ai laici, e chi offendesse alcun laico di maleficio criminale
fosse fuori della guardia del Comune; inoltre vietando richiamarsi
in Corte di Papa e ottenere privilegio di giudici delegati, sotto
gravi pene all’appellante e a’ propinqui suoi. Erano di plebe quelli
che imponevano tali cose; poichè tra’ più grossi benefiziati molti
erano de’ grandi o dei grassi popolani, i quali si facevano dai loro
assolvere di violenze o di soprusi recati ai più deboli e impotenti.
Laonde poteva la legge essere per sè buona (secondo avvisano i
Cronisti), ma offendeva troppo la libertà della Chiesa, ed ebbe biasimo
dai più savi. Gregorio XI annoverava pure queste leggi tra’ carichi
apposti alla Repubblica di Firenze nel Breve del quale tantosto avremo
a favellare.[304]

Aveva l’Aguto nel suo discendere in Toscana corso anche le terre dei
Pisani e dei Lucchesi e dei Senesi e degli Aretini, costringendoli,
com’era usanza, a riscattarsi dalle devastazioni per molto danaro.
Siena bentosto entrò in lega co’ Fiorentini (essa temendo anche i
Salimbeni), e pose accatto sopra i cherici: v’entrò anche Arezzo,
ch’avea alle coste la minaccia dei Tarlati; ma Pisa e Lucca più tardi
s’aggiunsero alla confederazione, bensì con patto di non inviare genti
a soccorso di chi occupasse i possedimenti della Chiesa.[305] Laonde
Firenze, a sè cercando più saldo appoggio e di maggiore riputazione,
non temette collegarsi al più antico e più costante dei suoi nemici,
Bernabò Visconti. Molti avevano, e massimamente la Parte guelfa,
cercato indarno di storpiare quella lega, la quale si trova, nè senza
ragione, biasimata da taluno di quelli stessi ch’erano pure dei più
caldi per la guerra. Trascrivo alcune parole del Boninsegni, tanto
mi sembrano bene esprimere il sentire allora di molti, avvalorato in
quello scrittore anche dai fatti che ne provennero. «Fu tenuto allora
da molti buoni e savi cittadini che questo fosse de’ rei partiti
che il Comune pigliasse a’ nostri giorni; e la esperienza ne fece la
prova, perchè benchè i Fiorentini avessino voluto correggere e fare
discredenti i prelati superbi, malvagi e ingrati, che allora reggevano
e governavano la Chiesa di Dio, non dovevano però in tutto mortificare
e disfare lo Stato della Chiesa, con la quale i Fiorentini sono stati
d’un animo e collegati contro a’ Visconti di Milano, e con questa
collegazione gli avevano sempre tenuti a freno: e però seguì che,
disfatto lo stato della Chiesa in Italia, il Conte di Virtù, poi duca
di Milano, ne crebbe tanto suo stato, che diè molte brighe e turbazioni
e guerre a’ Fiorentini, mancando loro il favore ecclesiastico; e oltre
a ciò spese la nostra città in detta guerra tre milioni di fiorini,
di che seguì che i nostri mercatanti perderono molti avviamenti e
traffichi per lo mondo; e forse per questo seguirono poi le discordie
cittadinesche, per le quali il reggimento venne in mano de’ Ciompi e
popolo minuto.[306]» Ma vero è poi, che ai Fiorentini quella guerra
non parve che fosse da guerreggiare con le armi, nè di una lega tanto
insolita altro cercavano che il nome. Giudicarono, siccome avvenne,
che la riputazione della possanza di Bernabò avrebbe condotto più
agevolmente all’effetto che essi cercavano, quello cioè di rubellare
al Papa lo stato, malfermo tuttora per le inclinazioni avverse dei
popoli ed il mal governo dei Legati e le mene di coloro che prima
solevano avere alle mani loro il governo delle città. Cotesta era
guerra meno prode che efficace, e fu dagli Otto proseguita con sagace
e appassionata operosità, essi praticando nel segreto co’ partigiani e
con gli amici che avevano sparsi per le terre della Chiesa, o man mano
guadagnavano; in sè concordi, e senza intralcio d’altrui sindacati,
portati a cielo da grande aura di favore popolare, encomiati delle
opere loro perchè la città non si credette in altro tempo mai essere
stata sì bene servita: gli chiamarono gli Otto Santi. Molto facevano
col danaro, ma chi delle terre della Chiesa volendosi rubellare cercava
aiuto d’armati, lo aveva. Mandarono attorno per le città una nuova
bandiera che avevano fatta fare tutta rossa, con dentro scrittovi
Libertà in bianche lettere a traverso: se alcuna terra si volesse
dare ai Fiorentini, non l’accettavano. Così molte furono in pochi dì
liberate: «poi, alcuno tirannello si levava e rientravavi dentro; pure
alla Chiesa era tolta;[307]» e ciò bastava.

Città di Castello fu la prima che, levando rumore e soccorsa dai
Fiorentini, si ribellasse: seguitarono Perugia, Orvieto, Montefiascone,
Viterbo; in questa rientrando quel Francesco Prefetto da Vico, che
infino allora i Fiorentini aveano chiamato malvagio tiranno: poi Todi,
Gubbio, Civitavecchia, Spoleto; ed in Romagna Forlì dove tornarono gli
Ordelaffi, come in Imola gli Alidosi, e i Polentani in Ravenna; poi
Fermo ed Ascoli e Macerata nella Marca; poi trenta altre città minori o
terre o castelli: la prima cosa era atterrare le fortezze che i Legati
dentro vi avevano fabbricato. «Pareva che intervenisse delle terre
della Chiesa come d’un muro fatto a secco, che trattone alcune pietre,
rovina quasi tutto il resto.[308]» Allora il Papa assoldò in Provenza
alcune migliaia di Brettoni, uomini in guerra valorosi, in pace
crudeli, per fargli scendere in Italia. Citò a comparire i Signori ed
i Collegi, e nominatamente gli Otto della guerra, sotto minaccia delle
più gravi censure e pene che allora fossero in casi simili proferite,
se rimanessero contumaci. Ma insieme volendo alla conciliazione aprire
una via, mandò in Firenze ambasciatori, un Siniscalco di Provenza e
un Legista, offrendo lasciare in libertà Perugia e Città di Castello
e fare altre cose che a’ Fiorentini piacessero, purchè non andassero
più innanzi con la guerra. Per questo si tennero molte pratiche e
consigli di richiesti; ed era la pace già deliberata, quando gli Otto,
che non la volevano, avendo afferrata un’occasione che in Bologna si
era offerta, strinsero i trattati che avevano dentro e vi mandarono
gente, sì che la città levata in armi cacciò il Legato: erano ancora
gli ambasciatori in Firenze quando giunse la novella, e si fece grande
festa decretando fosse quel giorno solenne allora e in perpetuo:
tanto più sfoggiavano in cosiffatte dimostrazioni, quanti più erano i
contrari.

Dei quali fatti in Avignone giunse l’avviso quando erano ivi di già
arrivati messer Donato Barbadori, Domenico di Silvestro e Alessandro
dell’Antella, oratori del Comune ed avvocati presso al Pontefice.
Recitarono, com’era usanza, grave orazione, magnificando l’antico
ossequio dei Fiorentini verso la Chiesa e le recenti offese che
spinsero la Repubblica a provvedersi contro le ambizioni e il nemico
animo dei Legati; per essi venuta in pericolo la libertà, e Firenze suo
malgrado cercare a sè ogni via di scampo. Rispose il Papa, avviserebbe:
pochi dì poi chiamati a sè con solenni cerimonie gli ambasciatori,
fece ad essi leggere il decreto pel quale veniva Firenze interdetta,
ed oltre alle pene spirituali volendo ancora contr’essa procedere a
gastighi corporali, ordina il Breve che sieno i Fiorentini cacciati
da ogni parte del mondo cristiano, ed i beni loro confiscati; e se
al divieto non obbedissero, sieno ridotti in servitù, «a fine che il
pianto loro sia ai posteri di terrore:[309]» parole gravi come i fatti,
ed io vorrei che gli scrittori della Curia si astenessero da tali
enfasi di linguaggio. Narrano che il Barbadori uscendo di sala, volto
a un Crocifisso che ivi era, a lui appellasse di quella sentenza come
a giudice supremo.[310] E trovo scritto che d’Avignone sola fossero
cacciati oltre a seicento Fiorentini dimoranti in quella città pei
grandi traffici di Provenza, e come banchieri principali o cambiatori
nella Corte pontificia. La sentenza ebbe esecuzione in Inghilterra ed
in altre parti, sebbene andassero ambasciatori ai re d’Inghilterra e di
Francia e di Ungheria per la tutela delle persone e degli averi che i
Fiorentini tenevano sparsi in tanti luoghi della cristianità. Da Pisa
non furono accomiatati i mercanti che ivi dimoravano, e la città fu
interdetta; ma il Gambacorti, che la reggeva, cercando schermirsi col
Papa insieme e co’ Fiorentini, inverso a questi batteva freddo; nè le
altre città di Toscana si dimostrarono molto vive in quella contesa, nè
Lucca nè Siena trovo che fossero interdette.[311]

A vie più accendere le passioni bentosto si aggiunsero due fatti
crudeli, e inique stragi ed abominazioni commesse da quelle straniere
milizie che dal Pontefice assoldate, doveano stare a difesa sua nel
suo discendere in Italia. Santa Caterina da Siena e Francesco Petrarca
gli avean prima dato miglior consiglio; venisse senz’armi, con la sola
croce sarebbe più forte.[312] Per la ribellione di Bologna essendo
l’Aguto rimasto fuori della città, fece pensiero di occupare con le sue
genti Faenza che si teneva per la Chiesa; le quali entratevi, la città
tutta fu messa a sacco, forzate le donne fin dei monasteri e tenute
pe’ soldati, le vecchie cacciate fuori di città, costretti gli uomini a
ricomperarsi o ad andare tapinando: poi quando l’Aguto credette essersi
ben rifatto, vendè la città vuota com’era al marchese di Ferrara; poi
vi rientravano i Manfredi, ch’erano soliti dominarla. Nè il cardinale
Roberto di Ginevra, venuto al governo della legazione di Bologna,
mostrò risentirsi di quel fatto scellerato, e tosto poi adoperò l’Aguto
contro a Cesena, che desse mano ad altra opera anche più crudele. Erano
in questa città i Brettoni, selvaggi uomini corrivi ad ogni eccesso;
talchè alla fine, moltiplicando le offese e vinta essendo la pazienza
de’ cittadini, levati su, diedero addosso ai Brettoni sparpagliati, e
molti ne uccisero, che fu detto essere qualche centinaio. Era il Legato
presso la città in luogo forte, alla Murata, ed era con lui Galeotto
Malatesta; ai quali andati i cittadini, ebbero promessa non ne sarebbe
altro, e tornassero ai fatti loro. Ma tosto dipoi sopravvenendo le
genti dell’Aguto, e ravviatisi i Brettoni, insieme entrarono in Cesena;
e qui uccidere a man salva uomini e donne e i bambini nelle culle:
erano tutte le vie e le piazze piene di corpi morti nel fango, le
chiese di sangue, e su per gli altari uccisero parecchi: tremila o più
furono i morti: scampò chi riuscì a fuggirsi della terra, perocchè gli
Inglesi più attendevano alla preda, ed i Brettoni alla vendetta.[313]
Destava quel fatto pietà commista a odii atroci, e per le città della
Toscana si fecero esequie a’ morti in Cesena.[314] Il Papa tacque; ma
s’egli dannava con pubblico breve il Cardinal di Ginevra, costui non
sarebbe più tardi riuscito a portare scisma dentro alla Chiesa di Dio
col farsi eleggere falso papa.

La Toscana restò immune da cosiffatte calamità, del che gli Otto
s’acquistarono maravigliosa benemerenza con l’accortezza dei
provvedimenti. Radunarono quanta più gente dovunque potessero, e
l’avviarono a Bologna o su per le Alpi a guardare i passi, avendo anche
molto estese le giurisdizioni loro per la Romagna col soggettarsi
i signori dei castelli, e le terre fatte libere pigliarsi com’eran
soliti in accomandigia. Teneano frattanto a bada il Legato facendo
nascere in Bologna un finto trattato di fargli riavere quella città;
ivi il governo del Legato aveva per sè la minuta plebe: i Fiorentini
si tenevano in devozione i rettori con le grandi provvigioni. Facevano
buona guardia, avendovi anche di continuo due commissari, uno dei quali
fu il cronista Marchionne Stefani.[315] Comandava allora le genti di
tutta la Lega Ridolfo da Varano dei signori di Camerino, reputato
capitano, che i Fiorentini, poichè la guerra più era ingrossata,
condotto avevano a’ loro stipendi. Si teneva egli chiuso in Bologna,
ed alle provocazioni dei nemici rispondeva, non uscire egli perchè
non vi entrassero. Giovanni Aguto conduceva guerra lenta, male
soddisfatto dello stare ai servigi della Chiesa che non aveva di che
pagarlo, poich’ebbe perduta tanta parte dello Stato; ond’egli, scaduto
che fu il tempo della condotta, s’acconciò co’ Fiorentini. Il che
parve gran ventura, perchè se si fossero insieme congiunte due tanto
grosse compagnie, com’era la sua e quella dei Brettoni, sarebbe stato
disfacimento d’Italia. Questi avevano in Francia promesso pigliare
Firenze, dicendo che se v’entrava il sole, essi v’entrerebbero. Ma
non avevano tale condottiero qual era l’Aguto; e due loro capitani già
erano stati dagli Otto guadagnati: sicchè tutto quell’apparato grande
di guerra andò a scaricarsi in ruberie e in crudeltà sulle infelici
terre di Romagna, senza alcun danno ma solamente con grande spesa dei
Fiorentini.

Aveano i Tarlati allora tentato rientrare in Arezzo con intelligenza
di loro amici ghibellini e con la forza dei soldati della Chiesa,
tanto ogni cosa era capovolta: ma gli Otto mandarono gente a riparo,
e non ne fu altro, a pochi essendo tagliato il capo. Più tardi il
vescovo Albergotti avea ritentato dare alla Chiesa quella città; ma fu
invano, e dovè fuggirsi.[316] Guerreggiava nella Marca il capitano dei
Fiorentini, il quale avendo tolta per sè Fabriano ed essi vietando la
ritenesse, egli si voltò alla parte della Chiesa; del che in Firenze fu
un gran dire, e la sua imagine fu dipinta per la città in più luoghi
col capo all’ingiù, impiccato come traditore: faceva Ridolfo negli
Stati suoi dipingere gli Otto della guerra, effigiati con iscrizione
di sordido vitupero.[317] Ebbe il comando in vece sua un conte Luzzo
o Lucio tedesco della casa di quel conte di Lando verso cui meglio
adoperarono i villani delle Alpi quando egli tentava i confini di
Toscana: ma il conte Luzzo guadagnava sopra a Ridolfo insigne vittoria;
ed i Fiorentini se ne contentarono, molto onorando il conte Luzzo; e
lieti che l’altro nuovo loro capitano Giovanni Aguto avesse in Maremma
fugate le genti del Papa, e corso con le armi le terre fin sotto
Perugia, facendo quivi assai gravi danni. Bolsena, con grave suo danno
e ruina, si era data con l’aiuto dei Fiorentini al Prefetto da Vico; il
che avvenne sotto agli occhi stessi del Pontefice.

Imperocchè Gregorio, avendo cessato allora per sempre il soggiorno
d’Avignone, s’era in Italia ricondotto. La navigazione sua fu piena
di casi per le traversie del mare; talchè essendosi egli mosso a’
13 di settembre, non giunse a Corneto prima de’ 4 dicembre, avendo
anche fatto in Genova qualche indugio; tuttora incerto com’egli era
del tornare, attraversato dai cardinali e dai francesi della Corte,
cui troppo piaceva quello starsene appartati in quieta dimora, nè
come a Roma posti in alto con gli occhi addosso della cristianità.
Quivi alla fine si ricondusse Gregorio XI il giorno diciassettesimo
dell’anno 1377. Pigliava dipoi stanza in Anagni, dove lo raggiunsero
gli ambasciatori de’ Fiorentini per la pace, richiesti da lui non prima
fu egli disceso a Corneto. La Repubblica frattanto, usando la penna di
Coluccio Salutati, esortava con la facondia di molto aspre e concitate
parole i Banderesi di Roma, non facessero abbandono della libertà, che
è cara cosa più d’ogni altra; non si lasciassero trarre all’esca delle
curiali magnificenze, a prostrare quella dignità che invano dipoi si
crederebbero racquistare al sangue romano. Questo scriveva Coluccio
a’ 25 dicembre; ed ai 26 rendendo grazie alla regina Giovanna che
si era interposta premurosamente per la pace, protestava esserne la
Repubblica desiderosa. Le condizioni dal Papa offerte sin dal principio
furono tali, ch’era impossibile accettarle; imponeva l’abbandono de’
collegati, ed una multa che oltrepassava un milione di fiorini: ne
aveano offerti gli ambasciatori fino a settecento mila. Ma io non
so quale delle due parti fosse meno inclinevole alla pace, entrambi
cercando versare sull’altro l’odiosità del rifiuto. Da una lettera di
Coluccio (26 ottobre 1377) si vede che il Papa imponeva anche l’andata
in Corte, a chiedere perdonanza, di cento uomini fiorentini scelti da
lui, e cento delle altre città di Toscana. Laonde Coluccio nelle sue
lettere protestava più che mai essere necessario continuare la guerra,
a ciò animando i collegati, e al Cardinale di Firenze e a quel di
Cosenza molto vivamente denunziando l’avverso animo del Pontefice.[318]

A questo modo si protraeva quell’infruttuoso negoziare da oltre
sei mesi, quando Bologna fece pace con la Chiesa mantenendo le sue
libertà, ma disciogliendosi dalla Lega. Dal che Gregorio pigliato
animo, e sapendo essere in Firenze contrari molti a quella guerra,
mandava due frati nel predicare valenti, i quali cercassero innanzi
al popolo radunato mostrare il buon animo del Papa inverso della
città, e persuadere la pace. Parlarono questi, ma nel Palagio e ad una
congrega molto numerosa di richiesti dagli Otto medesimi, dei quali la
causa doveva essere giudicata: ciò almeno apparisce dal paragone degli
scrittori, i quali poi narrano che gli oratori fossero rinviati, con la
protesta di mantenere più salda che mai la difesa della libertà dagli
Otto propugnata con tanto merito nell’universale.[319] Pare altresì
che fosse allora nelle città di Toscana maggiore prontezza che per
lo innanzi, o almeno gli Otto vollero fare di tale consenso grande
e solenne dimostrazione. Radunati in Firenze gli ambasciatori delle
altre città, e in Palagio convitati con molto studio di magnificenza,
convennero tutti fare buona guerra, e che ad ogni deliberazione degli
Otto dovessero stare le altre città, come se fatte venissero dai
propri loro magistrati. Grande era l’animosità dalle due parti; il
che veggiamo da un’altra lettera di Coluccio ai Banderesi, dove gli
esorta a resistere con ogni sforzo al Pontefice, come avean fatto gli
antichi loro progenitori a Brenno e a Pirro e ad Annibale, offrendo
in nome della Repubblica e di Bernabò tre mila lance a soccorso loro.
Ma peggio fu quando tornati essendo gli ambasciatori ai 4 d’ottobre,
ed in solenne radunata esposto quello che aveano fin qui operato,
deliberarono i Consigli che si facesse guerra a oltranza; e ad un
ambasciatore di Bernabò, che era rimasto in Anagni e offriva trattare
nel nome dei Fiorentini, risposero molto risolutamente se ne stesse,
e che pace non farebbero, e che ritiravano le condizioni da prima
offerte.[320] Gli Otto, che prima venivano confermati di sei in
sei mesi, ebbero rafferma d’un altro anno dopo la scadenza; che era
mostrare grande proposito e fermo animo alla guerra.

Allora trovati dottori canonici, i quali dannassero di nullità
l’Interdetto, ordinarono che agli 8 d’ottobre, festa di santa
Reparata, si riaprissero tutte le chiese in città e nel contado e nel
dominio, celebrandosi i divini uffici come in passato pubblicamente:
richiamarono i prelati e i preti semplici che si erano assentati
dalle chiese, minacciandoli di gravi multe se non tornassero; gli
ecclesiastici che per avere ubbidito si trovassero involti in processo
o avessero gastigo dal Papa, fossero difesi a spese del Comune e
compensati dei danni sofferti: quanto venissero osservate coteste
leggi, noi non sappiamo. A molti pareva non essere giusta la scomunica
a quel modo data e per motivi di quella fatta; nè in Firenze mancava
forse chi si accostasse alle sètte dei Fraticelli o di altrettali
novatori, che in Italia serpeggiarono tutto quel secolo. Delle
moltitudini era devoto e sincero l’animo, e l’affetto religioso aveasi
aperto sue proprie vie fin dal principio dell’Interdetto. «Parve
(scrive il cronista) che una compunzione venisse a tutti i cittadini,
e per molte chiese cantavansi laude ogni sera, ed uomini e femmine
infiniti vi andavano, e grandi spese vi si facevano: ed ancora s’andava
ogni dì a processione colle reliquie, e canti musicali, con tutto
il popolo dietro. Ancora si mossero molti giovani nobili e ricchi
e si convertieno, e feciono loro conventicole a Fiesole, e facevano
limosine, e quivi in digiuni e in orazioni dormivano in sulla paglia
e in terra, e convertivano peccatrici, e vestivanle, e monisteri
muravano: ed era questa cosa sì dilatata, che ben parea che volessero
vincere e aumiliare il Papa, e che voleano essere obbedienti alla
Chiesa.[321]» Ma gli Otto pigliarono in sospetto le radunate delle
compagnie dei disciplinati che si facevano nelle chiese dei frati, e a
questi vietarono sotto gravi pene fare dette radunate[322] dov’erano
certo molti di coloro ai quali spiaceva la guerra ed il vivere in
contumacia di Santa Chiesa, «e gli obbrobrii e i vituperi e le ingiurie
che tutto dì si facevano nelle persone degli ecclesiastici.[323]»

Era in Firenze a quei giorni Caterina Benincasa da Siena, che noi
veneriamo come santa, mirabile donna nella vita e negli scritti;
oratrice inviata privatamente in Avignone dai Fiorentini a Gregorio,
e presso lui grande promotrice del ricondurre la Sede in Roma e
mantenervela: con la parola e con le lettere fermava l’incerto animo
di lui, mostrando il male colà dov’era, senza mai palliarlo per via
di timide concessioni, e innanzi tutto ponendo la riforma dei pastori
con pio coraggio e con umile severità; avvalorando le riprensioni
col sempre tenersi dentro ai termini della riverenza, e temperandole
con l’affetto. Scriveva agli Otto e alla Signoria, non s’indurissero
nell’orgoglio e nella caparbietà, non mentissero alla coscienza, al
Papa andassero coll’ossequio dai figli dovuto al Padre comune; le
offese recate a lui e alla Chiesa riuscire in danni alla Repubblica;
non guastassero quei buoni semi che già parevale di aver posto nel mite
animo di Gregorio.[324] Scriveva al Papa gridando pace: racquisterebbe
con la benignità le anime, che sono il tesoro della Chiesa. «Con queste
guerre non veggo che possiate avere un’ora di bene; distruggesi quello
dei poverelli ne’ soldati, ed impedisce il santo vostro desiderio, il
quale avete della riformazione della Sposa vostra, riformarla dico
di buoni pastori. — Voi potreste dire, Santo Padre: per coscenzia
io son tenuto di conservare e racquistare quello della Santa Chiesa:
ohimè, confesso bene che egli è la verità; ma parmi che quella cosa
che è più cara, si debba meglio guardare. — Poniamo che siate tenuto
di conquistare e conservare il tesoro e la signoria delle città,
la quale la Chiesa ha perduto; molto maggiormente siete tenuto di
racquistare tante pecorelle, che sono uno tesoro nella Chiesa, e
troppo ne impoverisce quando ella le perde. — Procurate che nelle
vostre mani, quello che Dio permette per forza, si faccia con amore.
— La Chiesa perde e ha perduto li beni temporali per la guerra e per
lo mancamento delle virtù; che colà dove non è virtù, è sempre guerra
col suo Creatore, sicchè la guerra n’è cagione: ora dico, che a volere
racquistare quello ch’è perduto, non c’è altro rimedio se non col
contrario di quello con che è perduto; cioè racquistare con pace e con
virtù, come detto è.[325]»

Dimorò in Firenze santa Caterina quei mesi che furono alla Repubblica
i più torbidi, tenendosi ella più accosta alla setta dei Capitani
di parte guelfa: ai santi aggradano le città ordinate sotto un
principio di autorità, e qui aveva essa dei discepoli e degli amici
molto ferventi; e di là erano gli scomunicati. Trovo scritto che a
suggerimento di Niccolò Soderini, il quale insieme a Piero Canigiani e
a Stoldo Altoviti era dei suoi più devoti, esortasse ella i Capitani a
battere con le ammonizioni la parte degli Otto, riprovando però l’abuso
che essi ne fecero e i fini privati che a ciò gli movevano.[326] Per
le quali cose Marchionne Stefani mostra dubbio animo verso Caterina, e
morde i seguaci ch’ella ebbe in Firenze:[327] e quindi gli odii della
parte che aveva sua forza nelle Arti minori si dichiararono contro lei,
tantochè essendo ella rimasta nella città già insanguinata di guerra
civile, venne pur essa cercata a morte. Ma con la Santa si dee credere
s’intendessero molto bene quegli uomini di mezzo, i quali sono per
conto loro di pacata indole e sensata; e in ogni popolo questi sono il
maggior numero, benchè abbiano la minor voce; ma si riscuotono, e alle
cose danno sesto, quando esse volgono a ragione.

Chi oggi potesse guardare addentro in questo popolo come egli era, io
credo verrebbe ad aggiungere qualcosa forse non disutile all’istoria
dell’umanità. Gli umori bollivano, e tutti i germi si maturavano a
indi produrre quell’intestino commovimento che venne a scuotere la
Repubblica. Avevano le ultime temerità degli Otto necessitato il
cacciarsi innanzi essi più sempre nella via loro, posti com’erano
in aperta guerra col maggior numero dei cherici, e il Papa essendo
tornato a Roma, e le città di Toscana divenute ora più vacillanti
ed inchinevoli alla pace. Il Papa era stato ricevuto a grande onore
dai Pisani nel suo passaggio, e s’adoperava Piero Gambacorti per la
conclusione d’un accordo, venuto egli di persona a questo effetto
in Firenze. Intanto si era la compagnia degli Otto venuta allora a
scompaginare per la morte di Giovanni Magalotti che tra essi aveva
le prime parti, onorato cittadino e assai lodato dagli scrittori:
fu egli sepolto, nonostante l’Interdetto, in Santa Croce; dove si
vede tuttora la lapide di lui, col motto _Libertas_ aggiunto allo
stemma di famiglia per concessione della Repubblica.[328] Pigliava il
suo luogo Simone Peruzzi, creato mentre era in Anagni ambasciatore:
l’esserci entrato cotesto uomo parve agli Otto grave offesa, ed ai
contrari gran vittoria. Di già erano le ammonizioni moltiplicate; la
Parte guelfa, che stava incontro a quella degli Otto, già cominciando
a prevalere: fu grande passo e molto ardito avere ammonito Giovanni
Dini, speziale grosso, uno degli Otto; il che annullava tutto il
prestigio di cui godevano: al quale atto si credè avere dato mano
lo stesso Peruzzi. Così avveniva che alla città stessero in capo due
magistrati che la tiravano in contrario senso, avendo entrambi fonde
radici, nè solamente nelle passioni degli ambiziosi o dei violenti,
ma bene ancora nella natura stessa delle cose, come erano queste per
gradi diversi sentite dagli uomini più onesti ancora e temperati. Gli
Otto venivano regalati dal Comune a segno di onore (com’era l’usanza)
di targhe e pennoni e vasellami d’argento; mentrechè la Parte guelfa
onorava nel modo stesso e regalava i Capitani che più andavano franchi
e si mostravano più acerbi intorno al fatto dell’ammonire. «Già da più
tempo era cominciata addosso agli Otto grande invidia, ed i contrari
facevano setta, intendendosi con certi grandi e facendosi forti al
palagio della Parte guelfa: nondimeno era tanta la grazia dei detti
Otto in tutto il popolo, che poche fave bianche ebbe ne’ Consigli la
petizione della loro rafferma, avendola essi stessi anche onestamente
contradetta.[329]» Ora quei mesi ultimi dell’anno 1377 viddero a un
tempo dagli Otto essere valicato ogni confine agli ardimenti loro; e
i Capitani di parte guelfa, moltiplicando le ammonizioni, tirare in
senso tutto contrario la Repubblica, la quale dovette bentosto esserne
lacerata.[330]

Ma ecco ad un tratto le cose volgere alla pace. Gregorio aveva a
praticarla mandato in Firenze il Vescovo d’Urbino; e tanto allora
prevalevano i nuovi consigli, che la Repubblica lo pregava andasse
a Milano, seco inviando ambasciatori perchè insieme operassero
che Bernabò volesse farsene mediatore. E questi, parendogli essere
occasione buona ad umiliare i Fiorentini, ed amicandosi il Pontefice
farsi arbitro in quel dissidio che a tutti i Principi dispiaceva, si
recò della persona sua indi a Sarzana; dove convennero gli ambasciatori
del Papa e dei Fiorentini, avendone anche mandati il re Carlo di
Francia e la regina Giovanna di Napoli a procurare l’accordo. Il
quale non era modo a conchiudere, se non che a condizioni dure assai
pe’ Fiorentini: restituissero alla Chiesa le giurisdizioni da essi
tolte e l’equivalente dei beni venduti; pagassero, in quattro o cinque
anni, ottocento mila fiorini d’oro. Già consentivano queste od altre
poco dissimili condizioni, tanto essendo il desiderio della pace
nella città, che un avviso falso la mise in festa ed in luminarie,
talchè ai magistrati convenne frenare quelle allegrezze. Ma giunse
invece annunzio certo della morte di Gregorio; per la quale fu il
congresso a un tratto disciolto, i Cardinali essendo corsi in Roma
al conclave che fu tanto fortunoso, ed origine alla cristianità di
lunghi mali. Il nuovo papa Urbano VI, travagliato dallo scisma, non
ebbe modo a far valere le condizioni prima imposte; ed ai Fiorentini
parve uscire con loro vantaggio dal duro passo cui vedevano condotta
essere la Repubblica. Tosto mandarono ad Urbano ambasciatori, prima
essendosi assoggettati alla osservanza dell’Interdetto; il quale fu
tolto via solamente dopo alcuni mesi, a condizioni poco gravose ai
Fiorentini.[331] Questi avevano anche ottenuto l’intento loro; e lo
stato della Chiesa, che la guerra aveva disciolto, rimase debole per lo
scisma, d’onde i politici avvisavano essersi aperte più larghe vie allo
ingrandirsi della Repubblica.[332]




CAPITOLO IX.

LINGUA, LETTERE ED ARTI IN FIRENZE. PETRARCA, BOCCACCIO. [AN.
1322-1378.]


Con la morte dell’Alighieri finivano (a così dire) i tempi eroici
dell’istoria di Firenze, e insieme finiva il tempo eroico delle
lettere. Tale possiamo noi appellare quello in cui fu concetto il sacro
Poema, allora che il popolo ebbe cominciato la sua istoria; e l’alto
pensiero forse rimaneva librato in aria fuori del moto vario incessante
degli affetti, se l’Alighieri tenuto avesse lo stato in Firenze
insieme ai nobili del suo grado. Le lettere attinsero qui forza ed
ampiezza dalla vita popolare della quale erano espressione; e diedero
esse valore a fatti per sè angusti, ma noti al mondo e celebrati più
dell’istoria di grandi regni. Nè ciò avvenne perchè in Firenze a caso
nascessero scrittori versati nei retorici artifizi, leggiadri cultori
delle grazie della lingua: la lingua fu il primo fatto donde scaturiva
poi tutta l’istoria di questa provincia, e da quella ebbero i grandi
ingegni potenza bastante a farsi autori di grandi opere.

Varcato il mille dell’era nostra e le paure secolari che precedettero
a quell’anno, fermati i barbari in Europa e ciascuna gente dentro
a’ suoi confini, le nazioni cominciarono allora a sorgere, ed ognuna
fece benchè lentamente a sè la sua lingua. L’Italia faceva la propria
sua lingua anch’essa in quel secolo, che pure fu quello del nazionale
risorgimento: Milano ebbe allora i suoi giorni più gloriosi, Venezia
accrebbe il suo dominio, ed essa e Pisa e Genova riaprirono al
nome latino la via dell’Asia; Roma fu italiana quando il Papato si
emancipava dalla imperiale soggezione; Napoli e Sicilia, esclusi i
Greci e cacciati gli Arabi, si ergevano, e quasi che senza nordica
invasione, a regni fiorenti.

La lingua in Toscana, incerta per anche nei primi due secoli dopo
al mille, apparve ad un tratto nella seconda metà del terzo non più
fanciulla ma come fatta donna di sè medesima, e imperante con la
precoce bellezza sua agli altri dialetti, tra’ quali andava divisa
quella che pure in Italia già era lingua della nazione. Variavano
questi dialetti non tanto per le varie sorti condotte in Italia dalle
signorie straniere, ma più assai per le origini diverse dei popoli che
v’erano stati prima che il latino dominasse: dovette il toscano avere
fra tutti le migliori condizioni. Gli antichi abitatori della Italia
media fondarono Roma, o là entro mescolandosi la formarono; affini di
sangue e di favelle cotesti popoli, come aveano allora composto la
lingua latina, così dovettero nella italiana poi recare ingredienti
meglio omogenei tra sè stessi, e accenti e pronunzie meno dissonanti
dalle latine di quel che fosse dove ebbero stanza i Celti o gli Iberi,
e dove la lingua dei Romani dominatori trovando plebi parlanti sempre
gli antichi idiomi, soffriva maggiore alterazione. In tutti i luoghi
tenuti dai Galli mi credo io che la parola latina uscisse rattratta e
scorciata da vocali mute e suoni nasali, anzichè intera e dispiegata;
questo medesimo noi troviamo avvenire oggi dell’italiana. I Greci di
Puglia e di Sicilia, sebbene per linguaggio più accosti ai Romani, pure
appartenevano ad una famiglia che per la struttura del pensiero stava
da sè; gli Arabi lasciarono almen qualche traccia nella pronunzia dei
Siciliani.

Se dunque puro tra tutti gli altri dovette riuscire il parlare dei
Toscani quanto all’esteriore sua forma; il pensiero mi pare dovesse
per le cagioni medesime avere qual cosa di meglio nutrito, sì per la
potenza delle tradizioni e sì per averle serbate più vive nel fondo
istesso di questo popolo. Gli Etruschi avevano dato a Roma per la
maggior parte i riti e i simboli, quelle cose insomma che risguardando
a religione, in sè comprendono le maggiori profondità dell’affetto
e le altezze del pensiero; niuno gli agguagliava de’ popoli italici
in quello che spetta alla filosofia ed alle arti. Reggeasi l’Etruria
per federazione libera, che è forma difficile a conservare, nè si
conviene ad altri che a popolo maturo ed esperto e molto innanzi in
civiltà: la quale forma potè durare dopo anche perduta la politica
indipendenza; e le arti fiorirono, allora forse venute essendo al loro
massimo incremento: sotto alla dominazione dei Romani Arezzo crebbe,
Volterra si mantenne, Firenze nacque, Pistoia emerse dalle acque solite
a cuoprire nei secoli antichi le valli Toscane. Poco in Etruria si
combatterono le guerre civili e poco altresì quelle dei barbari che
più tardi invasero l’Italia: io non so come quel Radagasio, duce poco
noto di genti avanzate da eserciti maggiori, venisse a morire nei monti
di Fiesole. Non mai la Toscana prestò buon cammino ai grossi eserciti,
nè campo adatto a imprese grandi; il suolo magro e impaludato, e posto
fuori delle vie battute, fece ai condottieri germanici questa piacere
meno di tutte le altre provincie d’Italia; talchè le feudali signorie
non vi ebbero mai grande incremento, e la mistura di sangue barbarico
dovette qui essere più scarsa che altrove.

Il popolo dunque rimase latino più che altro in Italia; e così
le lettere pigliarono quivi la forma latina, che è quanto dire
latino-greca pel grande impero esercitato dall’arte dei Greci sul
pensare degli uomini colti e sullo scrivere dei Romani. Il greco
intelletto, fra tutti limpidissimo, congiugnendo in semplici forme il
bello ed il vero, metteva sopra una via piana ed ampia la filosofia,
le lettere e le arti: serbando fede a quei primi veri che hanno
consenso in tutti gli uomini, e frenando le troppo fantastiche
divagazioni degli intelletti, quell’arte educava il senso pratico
dei Romani; i quali divennero maestri di scienza civile e politica,
perchè all’immediata intelligenza dei fatti congiunsero una più vera
nozione di ciò che spetti alla interiore natura degli uomini, e meno
alterata la tradizione di quelle leggi per cui si regola l’universo.
Notammo altrove come la scienza dei Greci e le istituzioni dei Romani
tanto più valessero quanto più essendosi lontanate dalle orientali
degenerazioni dei veri divini, seguivano meglio il natural lume, ossia
quella filosofia perenne la quale sta fuori di tutti i sistemi; dal
che avvenne che l’insegnamento cristiano trovasse le menti degli uomini
meglio a riceverlo preparate.

Poco fece la Toscana parlare di sè innanzi al mille: poi la dominazione
potente e simpatica della contessa Matilde chiamava l’antica gente
a contrapporsi alla Germanica prevalenza; talchè si può dire questo
popolo essere stato fin d’allora guelfo, in quanto ch’egli era
difensore degli uomini e delle forme e tradizioni nazionali contro ai
nuovi ordini che seco i barbari conducevano. Così la Toscana fu meno
feudale e più cittadina: seguiva le parti del romano seggio; cresceva
in quelli anni di monasteri e d’abbazie, fondate sovente negli ermi
gioghi dell’Appennino, dove riuscivano più benefiche; ma qui non fu
grande possanza di abbati che s’agguagliassero ai baroni. Ed in Firenze
il vescovado, smembrato forse da quello di Fiesole, non ha istoria
nei più antichi tempi: in questa Repubblica troviamo il ceto degli
ecclesiastici mantenersi in buona grazia dell’universale, perchè non
faceva parte da sè, ma quali che fossero i commovimenti dello Stato,
volle e seppe essere cittadino.

Tutte queste erano condizioni per cui nel popolo di Toscana la lingua
e le lettere pigliassero vita più italiana ed al tempo stesso più
religiosa e popolare. Nelle altre genti la poesia, o nacque senza
religione, come nel cantare feroce e barbaro dei Niebelungi; o peggio
aveva suo principio dalla satira, il che vuol dire dalla negazione;
poesia disciolta da ogni freno di costume e spesso incredula fino
all’empietà. Ma qui tra noi la poesia nasceva cristiana: l’ode al Sole
di San Francesco fu la prima voce modulata che mettesse la lingua
nostra, e fu preludio al Divin Poema. Bene ebbe fede nell’idioma
volgare colui che osava da una piccola città dell’Umbria chiamare per
tutto il mondo gli uomini del volgo a stringersi in grande comunità
religiosa: erano i primi anni del forte secolo tredicesimo, che vidde
sul fine le città ordinarsi in questa parte d’Italia sotto al governo
degli Artefici, e i servi alla gleba divenire contadini, e i _poveri_ e
i _deboli_ difesi da una legge più civile usare parola libera e sicura;
in tutti gli ordini diffusa la vita, gli affetti possenti, e volti
gli animi alle grandi cose. Francesco di Assisi, Tommaso d’Aquino,
Bonaventura di Bagnorea e Dante uscirono dall’Italia media; nè altri
ebbe azione maggiore di questi sul pensiero e sulla vita durante
quel secolo: nel corso del quale il popolo si innalzava, la scienza
cristiana compieva l’ordinamento suo, venivano a luce, cristiane di
spirito latine di forma, le umane lettere e la poesia. In quella gran
lotta che fu tra ’l Papato e Casa Sveva alte passioni teneano eccitate
le menti degli uomini; finì la contesa, e indi a pochi anni il nuovo
secolo trovò alquanto più circoscritte le ingerenze nel mondo civile
di quelle due potestà supreme che, l’una all’altra necessarie, tra sè
disputavano l’impero sul mondo.

Ma già le nazioni si erano formate, e i popoli ambivano il governo
di sè stessi, e i laici entrarono alla partecipazione della scienza.
Muovevano allora le contese giù dal basso, dal fondo istesso delle
nazioni: ma nei Comuni che si emancipavano, le passioni municipali
avevano in cima un alto principio ed un pensiero che risguardava a
tutta intera l’umanità. Ciò fu nei primi anni sino alla fallita impresa
d’Arrigo VII in Italia; ed in quelli anni l’istoria di Firenze fu
grande perchè, capo ed anima delle città guelfe, mostrò essa prima
in quel precoce ma tanto più splendido e ammirabile svolgimento suo,
mostrò all’Europa quello che fosse il nuovo popolo e quel che valesse.
Certo è che i popoli dell’Italia, levatisi innanzi a che si facesse
la nazione, furono strumenti a più discioglierla; e di tale colpa si
rendeva quello di Firenze più reo d’ogni altro verso i secoli avvenire:
ma chi oggi oserebbe a questa e alle altre città italiane fare peccato
di quella ampiezza di vita civile, e delle potenti fecondità del
pensiero donde ebbe il mondo tanto gran luce? Nasceva una lingua che in
sè accoglieva tutto il buon senso greco-latino sorretto e innalzato dal
buon senso dei cristiani; sorgevano le arti, manifestazione comprensiva
del vero semplice e del bello insieme congiunti, linguaggio sommario
e viva espressione del retto sentire di quel popolo, di mezzo al quale
usciva il Poeta che cielo e terra scorreva mirando a un solo fine, la
rettitudine.

Chi guardi al concetto del Divin Poema dirà questo essere opera
compiuta, come sarebbe un vasto cerchio che si richiuda in sè medesimo.
Gli stessi caratteri ebbe la _Somma_ di san Tommaso, guida interiore
dell’Alighieri: e questi due libri mai non furono agguagliati per
quello che spetta ad universale comprensione: pigliava il Poeta in
germe le idee che il gran Dottore conduceva per tutta l’ampiezza dei
filosofici svolgimenti. La vita dell’animo e l’altezza del pensiero
Dante ebbe dal secolo nel quale era nato; e il nuovo secolo di già
sorto apriva a lui, benchè sdegnoso, nuova esperienza della umanità.
Nato e cresciuto in tempi ruvidi, scrittore di lingua per anche
inesperta, bene eleggeva egli Virgilio a esterna guida, dietro a lui
cercando la poesia nelle virtù riposte che ha in sè la parola, e quella
splendente serenità dello stile in che sta il sommo della bellezza.

Di pari passo con la poesia, la prosa toscana continuava il moto
impresso dagli alti ingegni che la iniziarono; e grande fu il numero
dei cronisti, dei traduttori dai libri classici o dalla Bibbia o dai
Padri, e degli ascetici moralisti. Erano scrittori popolari, seguaci
di quella stessa filosofia perenne che piacque a Leibnizio, che oggi
Augusto Conti ed altri seco a noi riconducono, e dalla quale a Dante
mai, per quanta in lui fosse l’alterezza dell’ingegno, non cadde in
pensiero di menomamente dipartirsi: quella evidente sincerità della
frase, quella parola che va direttamente a cogliere il segno, le doti
insomma che invidiamo agli autori del trecento, non sono grazie della
lingua esterne o casuali, ma sono espressioni di sani intelletti e di
dottrine che bene rispondono al comun senso della umanità. In questa
Italia, che pure dicono qualcosa recasse nella civiltà moderna, mai
non si produssero o poco allignarono quelli intelletti che di sè
fanno centro del mondo e di là si mettono a ricomporlo; non le arcane
scienze, i paradossi, i sistemi, non il dubbio d’Abelardo, non le
temerarie sottilità dello Scoto, non le dottrine dissolutrici, non le
troppo rigide, non la superstizione crudele o fanatica: certe infantili
credulità, meno disviano dalla dirittura gli umani intelletti, che non
l’alterato o incerto giudizio circa alla sostanza delle cose. Vero
è che, poco gli ingegni italiani (eccetto quelli di greca origine),
ed i Toscani meno degli altri, si aguzzarono in filosofia, paghi di
averne in sè medesimi l’idea sommaria e molto credenti alle universali
tradizioni: il quale metodo gli condusse fino a Galileo ed alla sua
scuola, che nella esperimentazione teneva pur sempre fermo il concetto
degli universali, e che le scienze fisiche e le razionali faceva andare
di pari passo insieme congiunte in amichevole compagnia. Ma quando
i sistemi tennero il campo, e quando l’analisi volle sola dominare
tutta la scienza; allora l’ingegno dei Toscani cadde da quell’antica
operosità sua, quasi che avesse compiuto l’ufficio che poteva egli
prestare nel mondo oramai vôlto ad altre vie.

Tale era (secondo pare a noi) la forma del pensiero dei Toscani fino
dai primi anni del nuovo idioma; e questo pensiero si esprimeva in
un dialetto assai più degli altri accosto al latino, che è dire alla
lingua solenne tuttavia della nazione; la qual vicinanza fece che da
tutti gli abitatori di questa fosse più inteso naturalmente, e che da
quello poi si traesse la lingua scritta via via nelle altre provincie
d’Italia, secondo che queste più avanzavano in coltura. Scrivendo
il toscano si avvicinavano al latino, compievano quello che in sè
aveano d’imperfetto, e correggevano quel che il dialetto loro avea
di straniero. I gai cortigiani della Sicilia e i dotti uomini della
centrale Bologna, aveano cercato sulla imitazione provenzale foggiare
la lingua nobile della poesia; ma questa pure male si annestava in quei
due luoghi ai patrii dialetti, nei quali doveano, scrivendo la prosa,
necessariamente ricadere: nè mai la lingua comune d’Italia, la lingua
dei libri, sarebbe stata o siciliana o bolognese. Ma quando viddero che
poteva una provincia d’Italia, senza distaccarsi dal proprio dialetto,
levare questo in dignità di lingua bastevole ad ogni genere di
scritture, conobbero il fine che altrove cercavano, in Toscana essere
ottenuto; e i libri toscani, che già molti erano ed insigni in prosa
ed in verso, pigliando corso, diedero nome a quella che poi fu lingua
scritta della nazione.

Ma questa sorta d’autorità nulla potendo sopra i parlari delle altre
provincie, si manteneva insufficiente; e da principio i Toscani stessi
poco s’arrischiavano a tanto presumere del loro dialetto. Dante che
giovane lo aveva usato nella _Vita Nuova_ senza che paresse a lui di
far male, quando più adulto si diede a scrivere il _Convivio_, fece
nel principio di quel libro lunga scusa per avere commentato in lingua
volgare le Canzoni che aveva composto in lingua volgare. Scriveva
egli poco dopo espressamente un altro libro che ha per titolo _De
Vulgari Eloquio_, e dettava questo in lingua latina: vitupera in esso
i parlari tutti dell’Italia, e più degli altri quello di Firenze,
cercando un volgare che sia comune alla nazione, e che distinto dai
plebei dialetti di ogni provincia, possa degnamente chiamarsi illustre,
curiale, cardinale, aulico, cortigiano. Ma prima occorreva, al nuovo
idioma tôrre via quel nome di volgare, per farlo capace di tante
insigni prerogative. E qui a me sembra aver Dante confuso talvolta
la lingua e lo stile nel concetto di quel libro, al quale non diede
giammai compimento, sebbene molti anni poi gli rimanessero di vita.
Benchè vi si alleghino a condanna dei dialetti voci triviali e plebee,
il discorso di quel libro non viene a fermare le ragioni della lingua,
ma dell’eloquenza. «Compose un libretto in prosa latina, il quale egli
intitolò _De Vulgari Eloquentia_,» scrive il Boccaccio nella Vita
dell’Alighieri: e questi medesimo (cap. 19) dice contenervisi una
dottrina dell’_Eloquenza Volgare_, siccome aveva già nel _Convivio_
annunziato essere sua intenzione. Discorre, a guardarvi propriamente,
dell’alto stile, a scrivere il quale non vuole si mettano altro che
gli uomini eccellenti, nè vuole che in quello si trattino altre materie
all’infuori delle ottime e grandissime (Lib. II, cap. 1-2). Questo era
il volgare illustre secondo che Dante lo intese; era il linguaggio
conveniente ai sommi uomini per le somme cose, nè già una lingua ma
una scelta o _pesatura_ (_librata regula_; Lib. I, cap. 18) delle
voci o modi che sieno degni di quegli uomini e di quelle cose; era un
camminare con passo dantesco per le sommità di un idioma, non già un
pigliarlo sin giù dal fondo; era un ristringerlo anzichè ampliarlo. Ma
il libro non tratta veramente se non della lingua la quale è propria
della poesia; e negli esempi che Dante allega non si esce mai dalle
canzoni, adatte sol esse ai più nobili componimenti, siccome afferma
egli medesimo. In altro luogo (Lib. II, cap. 3-4), quell’alto stile
chiama egli tragico, distinguendolo da quello che è proprio della
commedia: questo nome diede egli allo stesso Poema suo, perchè non
poteva sempre in esso discorrere di alte cose; e le usuali pure dovendo
trattare, vedeasi costretto spesso allo scrivere usuale. Ma il volgare
illustre a Dante pareva (e certo a buon diritto) di avere usato nelle
Canzoni, pareagli lo avessero usato altri pochi, e tra essi alcuni dei
Provenzali. Dal che si vede come per esso, anzichè un idioma, venga
egli a porsi innanzi una forma di alto linguaggio per l’alta poesia,
la quale forma sia comune alle nazioni di sangue latino, avendo però
in ciascuna di esse una espressione tutta sua propria, che sia per
l’Italia da Sicilia alle Alpi l’illustre linguaggio dei maggiorenti
della nazione. Cotesta forma a lui pareva che fosse trovata pel nostro
idioma quanto alle Canzoni, siccome l’aveano trovata pel loro in
modo affine i Provenzali. Ma si tenga fermo che sempre innanzi gli
sta il latino, signore legittimo dell’alto stile ed eccellente; e il
vagheggiato _italiano illustre_ chiama in più luoghi _latino illustre_
(così ha il testo originale), ed in latino scriveva il trattato
dell’_Eloquenza Volgare_.

A questi concetti fu condotto l’Alighieri (quanto a me sembra) da più
motivi. Innanzi a tutti erano la mente altiera e l’indole signorile,
e quello intendere alla eccellenza che mai non si appaga delle cose
presenti, ma cerca il fine suo nella eternità dell’avvenire o nella
effigie ideale del passato. Ma questo sentire, il quale aveva come
suo centro nella grande anima del poeta, era comune in qualche parte a
quella età informata di scienze divine, e tutta nutrita delle memorie
di quella Roma dov’era la cima di ogni terrena grandezza. Quivi anche
vedevano gli esempi di quella perfezione dello stile al quale cercavano
allora di rinnalzarsi gli scrittori, non bene sapendo nè forse volendo
la nuova forma dell’idioma separare dall’antica, che sarebbe stato
dannarsi a una sorta d’inferiorità. Avevano essi già una lingua loro,
ma non sapevano che vi fosse o non volevano, sebbene lo stesso Dante
scriva che il volgare cercato da lui _andava peregrinando e albergando
negli umili asili_. In quell’immaturo levarsi che fecero allora i
popoli, il risorgimento ch’era nel pensiero e nella espressione pura di
esso, non rinveniva sufficiente rispondenza a sè nella vita, non aveva
nutrimento di scienza bastante; guardava le cose come fa la fantasia,
nè quelle poteva con giusta misura a sè medesimo definire. Quindi è che
Dante scrivendo in volgare cercasse il latino, perchè era la lingua
della religione e della scuola, e delle altezze a lui note del bello
poetico, lingua imperiale e pontificale; nè l’uomo che scrisse il libro
_de Monarchia_ poteva pensarlo altro che in latino. Ed egli sempre
molto latineggiava e più del dovere nella prosa: la terza cantica del
Poema, la quale voleva non fosse _Commedia_, mesce più delle altre alle
volgari frequenza di voci latine, che niuna perfezione di concetto nè
convenienza di poesia sembra alle volte giustificare. È l’Alighieri
certamente il sommo tra gli scrittori di nostra lingua, perchè fu il
sommo tra quanti avesse ingegni mai la nostra gente: ma quella lingua
che noi dobbiamo tanto ammirare e dalla quale tanto è da apprendere,
non possiamo tutta accettare nè fare nostra. Contendeva egli per
isforzare la lingua, siccome con la prepotenza del volere sforzava
il concetto, a condensarsi in quelle ultime profondità dove riposasse
il forte ingegno del pensatore congiunto alla viva immaginazione del
poeta. Veramente l’Alighieri fu sempre poeta dove anche tu vegga in
lui farsi innanzi il disputante nella Sorbona, poeta dove egli per la
coscienza della nobiltà sua troppo ami scostarsi dall’uso comune; ma
sembra allora che egli si piaccia di fare violenza alla stessa poesia,
cosicchè nei luoghi che molto furono disputati si trovi più spesso la
sottilità speculativa della mente che non la sostanza di quella poesia
ch’era in lui figlia dell’amore: alcune lezioni forse erano dubbie a
lui medesimo, che non pubblicava mentre visse l’intero Poema.

A questo volgare illustre ben egli sentiva mancare autorità
sufficiente, _mancando in Italia un’aula o curia della quale fosse
proprio quello che a tutti è comune_ (Cap. 18). Ma (prosiegue egli)
noi pure abbiamo una corte, sebbene ella sia _corporalmente dispersa,
perchè le membra di quella che in Germania sono unite da un principe,
qui sono congiunte dal grazioso lume della ragione_. Intende egli
dunque il linguaggio degli uomini eccellenti, linguaggio di pochi:
ma siccome nel concetto di questo volgare illustre ne sembra egli
recarlo troppo in su, così nella estimazione dei vivi dialetti mette
ogni studio in abbassarli, di essi allegando voci triviali e facendone
tal peccato da condannarli tutti insieme siccome indegni ed incapaci
dell’alto stile. Ma veramente quel basso e brutto _introcque_, usato
una volta dall’Alighieri nel Poema, nè so perchè, non fu mai scritto,
ch’io sappia, nè dal Compagni, nè da Fra Giordano, nè dal Villani, nè
dal Cavalca, e nemmeno dal Latini, dal Malespini e dal Giamboni, che
sono più antichi. Così nel francese, che troppo si pone ad esemplare
di ogni lingua, certe parole degli impagliatori di Parigi non si
trovano usate mai, non dico nelle Orazioni del Bossuet, ma nemmeno
nelle Commedie del Molière. Se in quel giudizio la passione fece
trascorrere l’Alighieri, ben fu degno di lui l’accorgersi e giudicare
come in Italia mancasse alla lingua dei ben parlanti e degli scrittori
quell’uso autorevole che fosse da tutti spontaneamente consentito.
Nessuna eloquenza aveva bisogno d’altro idioma che di quel volgare;
ma non l’usavano, e i dottori scriveano e parlavano latino ogni volta
che voleasi essere autorevoli, latino la Chiesa, latino i Principi e
le Signorie: quella di Firenze non s’arrischiò al volgare fin dopo
alla metà del secolo XIV. Nè questa Repubblica ebbe mai pubblicità
d’arringhe, nè fama di uomini eloquenti: scriveano i cronisti e gli
ascetici per uso del popolo e perchè l’affetto a ciò gli spingeva,
scriveano la lingua da essi parlata: ma nè il Cavalca, nè il Villani,
tanto oggi noti per tutta Italia, credo io che fossero letti da persona
fuori dei confini della Toscana, o certamente letti da pochissimi: e
Dante medesimo vissuto in esilio, o ignorava che ci fossero, o non gli
aveva forse mai letti, e qual valore di lingua avessero non sapeva.

Se tutto il fatto della lingua non si voglia ristringere ai nomi delle
cose materiali, ne sembra gli uffici a quella prestati da un’autorità
comune estendersi a tutte le ragioni del parlare e dello scrivere,
conducendo effetti non piccoli sopra il pensiero della nazione. La
lingua italiana, ricca d’immagini com’ella è, può spesso mancare
di precisione o di evidenza, spettando a chi scrive cercarla da
sè, perchè non la trova bene accertata e resa facile da universale
consentimento. Ma questo avrebbesi dove fosse stata in Italia
un’autorità viva e comune, che oltre al valore ed all’opportunità di
certe voci o locuzioni figurate fermasse l’adatto collocamento loro,
da cui dipende spesso l’acquistare quelle figure cittadinanza, fatte
usuali nazionalmente e chiare a tutti come se fossero voci proprie. E
questa lingua, la quale dicono essere fatta per la poesia più che per
la prosa, sarebbe riuscita nel discorso andante di sè più sicura, per
essere meglio appresso tutti determinata. Inoltre, una lingua non è la
stessa quanto alla estensione sua in tutti i gradi della coltura e in
tutti gli uomini egualmente; ma certi nomi di cose astratte o modi che
vogliono a essere trovati più lungo lavoro e più esercizio della mente
e più suppellettile di cose imparate, discendono spesso dai primi gradi
negli inferiori, cosicchè divengano comuni almeno quanto loro basti
ad essere intesi da tutti gli uomini non affatto rozzi.[333] Il che
molto avviene nelle nazioni cristiane per l’opera intermedia del clero
e massimamente dei predicatori, costretti cercare ad alti pensieri una
espressione popolare, la quale si renda aperta a chiunque non ebbe
pratica nelle scuole: ma ciò non può farsi tra noi senza sforzo. Il
quale difetto impedisce anche a pro della lingua l’azione unificatrice
del teatro, e ciò tanto più in quanto che pigliando vita la commedia
dal comune favellare, non sa in Italia dove cercarselo; e riesce magra,
o nelle sue finezze, quando anche intesa, gustata poco.

Ma se una parte del vocabolario di una lingua la quale abbia avuto il
suo letterario e civile svolgimento, formata più in alto, discende
nel popolo dei meno colti, riceve anch’essa però dal basso le sue
leggi e si arricchisce del parlare figurato che esce (siccome fu
detto) ogni giorno dai mercati; perchè d’una lingua sostanza e forma
stanno nel popolo, cioè in tutti; e i più addottrinati, che sono
i pochi, non sanno altro che scegliere quanto alle figure la parte
che ad essi convenga, ed aggiugnervi le voci e i modi necessari a
quelle materie che i più ignorano, e cui manca linguaggio nell’uso
universale e quotidiano. Laonde una parte, che è senza misura maggiore
dell’altra, sale ogni giorno anche dal fondo più triviale a pigliar
forma nei sermoni e nelle arringhe solenni e nei libri, sebbene
remoti dalla capacità di quegli uomini dai quali quei modi e quelle
figure da prima furono generati. E senza di questi sarebbe la lingua
degli scrittori angusta e pallida, non avrebbe vita, nè grazia, nè
efficacia. Adoprano i Francesi nell’uso più scelto voci figurate,
le quali niuno vorrebbe usare nelle galanti conversazioni, se non ne
avessero chi le pronunzia e chi le ascolta dimenticata la etimologia.
Eppure la lingua veramente cortigiana dei Francesi pigliava l’attuale
sua forma in Parigi circa alla metà del seicento, quando la _corte_ e
la _città_, divenute arbitre d’ogni cosa, rideano alle spese di tutto
il resto della nazione ogni sera nel teatro. Ma è qui da notare come
questa lingua fosse, per la natura sua e dei Francesi, capace fra tutte
a rendersi popolare. Sappiamo da Cesare che i Galli ebbero indole
aperta, facile il discorso; molto facevano conversando, e quel che
avean fatto si piacevano di raccontare. Quindi è che appena mutati in
Francesi, si dessero a scrivere in grande numero ogni secolo memorie o
ricordi personali, genere di storia dove ognuno tesse intorno a sè il
filo dei pubblici fatti, più viva delle altre sebbene più scarsamente
comprensiva, e tutta propria di quel popolo e di quella lingua. Queste
memorie furono certo grande esercizio dove i Francesi pigliarono usanza
di scrivere come si parla e leggere come si ascolta. Abbiamo notato due
altri generi di composizione dove si ascolta come si legge, che sono
il pulpito e il teatro; ma questi pure sembrano quasi avere bisogno
della lingua dei Francesi, la quale si alzava nei sacri oratori a un
genere d’eloquenza ignoto agli antichi, e che non ha pari tra le altre
nazioni. Nè accade dire come al teatro bene s’accomodi l’idioma che
ha sede in Parigi, arbitra in Francia d’ogni gusto e d’ogni cultura.
Nè altrove che in Roma si formavano la lingua e l’urbanità latina:
ma in Toscana erano città e repubbliche libere ed astiose tra loro
perfino dell’idioma, e ciascuna di Firenze; la quale non ebbe corte,
nè senato, nè fôro; sedeano i consigli a porte chiuse, i parlamenti in
piazza, gridavano armati e ubbidienti al cenno di pochi o all’impeto
plebeo. I dottori venuti di fuori latineggiavano; tutto il ceto dei
Ghibellini aveva in odio questo popolo d’artigiani montati in iscanno,
e co’ dileggi si consolava; Dante in esilio chiamava _insensata_
l’arroganza dei Toscani che a sè attribuivano l’illustre volgare.
Quindi è che la lingua del popolo di Firenze fin da’ suoi primordi ebbe
taccia di plebea; e simile accusa ebbe l’istoria di questa Repubblica
perchè ivi non era nè aula, nè curia, ma i pubblici fatti muoveano da
quelle botteghe istesse dove si lavoravano i panni e le sete. La fiera
puntura dell’esule ghibellino fu poi rinnovata dal buon frate Jacopo
Passavanti, il quale dannando anch’egli ciascuno dialetto d’Italia, dà
briga ai Toscani ed ai Fiorentini suoi perchè insudiciavano il patrio
idioma. Dannaronlo poscia i letterati più risolutamente scrivendo
in latino: vivea la contesa malaugurata, ed il Machiavelli con forte
discorso a Dante oppone Dante medesimo, a lui mostrando come avessero
egli e il Petrarca ed il Boccaccio scritti i libri loro non già in
toscano o in italiano, ma in vero e proprio fiorentino. Riprese vigore
siffatta contesa, perchè nei tempi del Machiavelli l’idea di nazione
con vano e pungente desiderio si provava a porre in discredito ogni
boria di provincia, e perchè il secolo inclinava al signorile; tantochè
il Tasso proverbia il popolo di Firenze che, stando a bottega, in sè
non aveva decoro e pregio di nobiltà. Ma vero è poi che in questo
popolo arguto e faceto ed esultante di sè medesimo e licenzioso,
gli ardimenti dei motti e delle triviali figure più abbondavano che
altrove, pigliando favore dalle grazie della lingua e dalla leggiadra
acutezza degli ingegni, i quali si diedero molto a quel genere di
componimenti quando le lettere avvilite più non si arrischiavano ai
forti subietti. I Fiorentini, fatti ambiziosi di queste più infime
particelle d’antico retaggio, si diedero troppo a porle in mostra,
e i vocabolari con troppo studio le registrarono; dal che poi venne
un ribellarsi contro allo scrivere dei Toscani ed alle più schiette
forme della lingua, la quale si fece povera per essere a tutta Italia
universale.

Ma la poesia dal suo primordio procedette sempre con passo più certo,
e fu cosa nazionale; laddove invece la prosa fuori che in Toscana
mancando tuttora di coltura letteraria, non ebbe linguaggio che fosse
accettato comunemente e divenisse la lingua scritta degli Italiani. Il
ch’era in fatto assai più agevole a conseguire nella poesia che tutta
lirica da principio, e paga d’esprimere i moti dell’animo, elegge e si
appropria di tutta la lingua poco gran numero di parole, di modi e di
forme; ma che però essendo eternamente inesauribile nel profondissimo
campo suo, a tutti s’appiglia, da tutti è compresa o abbagliatamente
divinata, da tutti accolta e consentita. Dai Siciliani ai Bolognesi e
indi al Cavalcanti, al sommo Alighieri ed a Cino da Pistoia, progrediva
per diritto cammino la lingua poetica della canzone; sole mancavano
quelle ultime e non mai superabili squisitezze che diede alla forma
Francesco Petrarca [n. 1304, m. 1374]. Quanto alla parlata espressione
della poesia, io dico esser egli nel nostro idioma scrittore perfetto;
in lui non appare mai l’eccessivo assottigliarsi per essere arguto,
nè studio faticoso di pienezza nè di brevità; ma neanche tu scorgi nei
suoi migliori componimenti, che sono gran numero, mai nulla di troppo:
una mirabile temperanza a lui era maestra di non mai alzarsi verso dove
non potesse la dolce sua tempra, senza però abbassarsi mai da quella
serena elevatezza che in lui mantennero l’amore e gli affetti virtuosi
dell’animo ed una vita nutrita sempre di nobili studi e naturalmente
dignitosa. Nato in Toscana e quivi rimasto fino ai nove anni, poi
vissuto in casa dei genitori in Avignone dove molti erano Fiorentini,
ebbe la favella dall’uso toscano; ma questa può dirsi mettesse in
disparte nella vita letteraria, che fu da lui tutta esercitata in
latino; e i versi che oggi fanno la sua gloria, o furono scritti
nell’età matura, o certamente in quella forbiti. Sono ricordanze
d’affetti presenti sempre all’anima del Poeta, che rigermogliano come
cosa viva, senza avere però mai la foga che odi bollire nel cuore
di Dante; passioni viventi nella fantasia, ma temperate dal freno
dell’arte che a sè le richiama per voglia d’esprimerle. Quindi è che
lo scrivere e il sentire del Petrarca sempre hanno qualcosa di più
generico, nè occorreva a lui pescare giù in fondo nelle attualità
dell’idioma: la lingua che aveva imparata dalla culla tornì da sè
stesso col pensiero e con lo studio; vagando per tutte le città
d’Italia, ebbe egli sempre innanzi agli occhi l’intera nazione: il
detto del Foscolo, che la lingua era al Petrarca insieme naturale e
forestiera, sta bene ad intenderlo del patrio dialetto che egli usò
meno degli altri Toscani; ma che era poi tutta la materia della lingua,
cui diede egli forma soprattutto nazionale. In quelle sue Rime non è
mai parola o modo che abbia del vecchio e non possa oggi essere usato
senza affettazione.

In tutta la vita niun altri fu meno di lui fiorentino, niuno fu
italiano al pari di lui. Si era egli fatto cittadino dell’Italia perchè
non avrebbe in essa voluto d’alcun luogo essere cittadino; nei pubblici
eventi non ebbe altra parte che di riprensore dei vizi comuni, egli
non guelfo nè ghibellino, senza odii nè punture di passioni che in
lui sanguinassero: l’amore per Laura fu il solo fatto della sua vita.
Le cose presenti giudicava per concetti generali; snudava le _piaghe
mortali_ d’Italia, ma poi s’accorgeva che il porvi le mani sarebbe
_indarno_, e sospirava. L’età precedente avea contenzioni furiose
ma degne degli alti intelletti; e quindi gl’ingegni più speculativi
mischiandosi in quelle, a sè acquistavano quella tempra che viene
dall’oprare, e ai loro concetti quella interezza che deriva dall’uso
continuo e vivo e pratico delle cose: i grandi uomini erano anche forti
cittadini, e il pensiero aveva sostanza nei fatti. Ma nell’Italia del
Petrarca, passioni infeconde nei migliori ingegni metteano disgusto
di sè medesime; egli con la mente figgendosi tutto nelle memorie
dell’antica Roma, di quella cercava risuscitare le lettere; faceva a sè
una vita d’uomo letterato: nuova cosa allora, ond’ebbe fama quale forse
niun altri godette mai, tranquilla, costante; libera dagli odii o poco
tocca dalle offese, delle quali era egli oltremodo sensitivo. E dopo la
morte fu egli il poeta dei secoli oziosi, cessati allora quando risorse
per tutta Italia universale e vivo l’amore della poesia dantesca.

Nessuno mai forse nella esterior vita ci appare beato più del Petrarca,
ma tutto aveva egli in sè medesimo le tempeste; natura morbida di
poeta, che negli studi solitari s’avvolgeva dentro sè medesima; nè
il sì nè il no mai gli suonavano interi nel cuore, e dentro all’animo
era un segreto conflitto di cure affannose: intorno a queste scrisse
un libro.[334] Mutando luogo di tratto in tratto, piacevagli con le
agiatezze della vita sostenere il grado che l’ingegno suo meritava,
e cui lo innalzarono le onoranze insolite in quella e in altre età;
non troppo i favori dei principi disdegnando nè il praticare spesso
nelle corti, egli non esule nè mendico, ma come per fare onore a chi
lo albergasse. Poneva talvolta fiducia breve in qualche principe o
capo di parte; sperò nel Colonna, sperò nel Rienzi; e quella Canzone
(_Spirto gentil_ ec.) che è tra le sue più belle, a quale dei due fosse
indiritta non è ben chiaro, tanto son validi gli argomenti da entrambe
le parti, quasi da credere che l’avesse prima ideata per animare a pro
d’Italia il Colonna, e poi finita quando il Tribuno tentava un’impresa
troppo rispondente ai voti ed ai sogni cari all’anima del Petrarca.

Vive egli oggi tutto nel Canzoniere, perchè la grande mole di
componimenti in lingua latina i quali empierono la sua vita, e quelle
medesime lettere alle quali dava egli nome di famigliari, altro non
sono che esercitazioni. Ma il secolo suo lodò a buon diritto e ammirò
in lui quella virtuosa elevatezza di pensieri e di giudizi che niuno
de’ suoi scritti smentisce giammai; ammirò il sapere, pel quale
sembrava fare egli rivivere l’antica Italia dalle sue ceneri cercando
libri per ogni dove, non senza dare anche mano allo studio delle greche
lettere innanzi a lui quasi obliate; ammirò nel suo scrivere quella
stessa copia che a noi sembra troppo ridondante, e quell’ozioso tener
dietro agli ornamenti delle sentenze e degli esempi ed alle imitate
lautezze di frasi per lo più raccolte nei pochi latini che a lui erano
familiari. Ma già in Italia sorgeva un secolo a cui piacevano queste
cose, cercando la vita dove non erano che memorie, e quella che stava
negli scrittori volgari tenendo a vile perchè volgare, e perch’ella era
espressione vera non della passata ma della presente Italia, qual’era
e quale i tempi ora la volevano. Tardi il Petrarca si fu accorto come
la gloria da lui ambita risedesse tutta in quelle rime che da principio
aveva egli meno apprezzate, e come non fosse corona vera del capo suo
quella ch’egli ebbe giovane ancora e con tanta festa in Campidoglio pel
poema latino dell’Affrica, da lui senza danno lasciato imperfetto, e
che infine a lui medesimo dispiaceva.

Ma quanto grande sia la inferiorità di questo secolo del Petrarca messo
a confronto di quello di Dante, si fa manifesto per la differenza
che tra essi corre nel concetto dell’amore. Laura è una donna ed il
Petrarca un innamorato; l’amore da lui portato alla somma altezza sua
e purità, tuttavia è amore co’ suoi affanni e le sue dubbiezze, che
«sana e ancide» e si avvolge per isquisite delicatezze nelle infinite
sue varietà di casi, per cui l’affetto tra quelle anime virtuose pure
ebbe una istoria. Laura santissima riposa sul margine delle dolci
acque, mentre «un nembo di fiori cuopre ad essa le vesti leggiadre e
il grembo e le treccie bionde:» è bella, ma tu puoi immaginare quella
bellezza, puoi ricordare donna veduta o donna pensata, e nella memoria
alzare i tuoi sino agli affetti del grande cantore. Ma la Beatrice
dell’Alighieri non è propriamente donna, ma visione; non fece tra gli
uomini altro che mostrarsi, saluta e passa «e gli occhi non l’ardiscono
guardare;» ma egli la vede dentro al cuore ed al pensiero, senza che
amore giammai la facesse accorta di lui; nè prima che in cielo, fu
mai tra essi conversazione. Le donne di Guido Cavalcanti e di Cino da
Pistoia hanno lo stesso carattere, sebbene in questo ultimo già un poco
scadente: col vivo lume della bellezza guidavano esse gli amanti loro
alle sommità dell’intelletto: questo alto ufficio avea l’amore. Ma il
Petrarca nelle ore del pentimento accusa l’amore suo lungo dei «giorni
perduti e delle notti spese vaneggiando,» e i giovanili suoi pianti
dice «non vuoti d’insania.» A Dante l’amore «nella mente ragionava,» ed
era salute a lui e difesa contra ogni suo vaneggiamento.

Coloro che aveano formato l’animo e il pensiero nei grandi fatti e
nelle contenzioni del secolo XIII, ebbero più forte l’educazione degli
affetti, donde poi nasce quella negli uomini delle volontà. Le quali
secondo che abbiano maggiore intensità e saldezza, secondo che sieno
o vòlte alle grandi, o inceppate nelle minute cose e da ogni nobile
ed alto segno disanimate, ne danno ragione dei vari caratteri per cui
si distinguono tra sè i periodi della istoria. Nei primi tempi che
seguitarono all’acquistata indipendenza e alla libertà fondata, ma
insieme all’insorgere vario e irrequieto delle ambizioni cittadine,
gli affetti e con essi le volontà degli uomini divenivano incerte e
divise, e quindi o guaste o intorpidite; e nei concetti degli scrittori
noi troviamo essere meno sicurezza, perchè era in essi minore altezza.
L’istoria di Giovanni Villani ebbe continuazione da Matteo, fratello,
minore a lui di molti anni. Giovanni ricordava le prime allegrezze
nella città di Firenze per la vittoria di Campaldino; aveva educato la
sua coscienza di storico in quelle primizie quando si cercavano e si
ottenevano le cose giuste, quando le passioni private sparivano confuse
in mezzo alle pubbliche e comuni, le quali infondevano alcunchè della
grandezza loro nei fatti singoli e nel modo per cui venivano giudicati.
Ma invece nei tempi da Matteo descritti guardavasi meno al fine ultimo
delle cose e a quella sostanza morale di esse che ne determina il
valore; solo fine era l’immediata riuscita, nè più rifulgono da una
che dall’altra parte il vero ed il buono. Nelle istorie del minor
fratello più non si rinvengono di quelle parole che ti s’improntano
nella mente; la lingua col volere essere più dotta era meno viva, ed
i costrutti più lavorati non serbano tanto lucida evidenza. In quella
medesima età intermedia della nostra lingua, scrittore eccellente fu
Iacopo Passavanti di quello stesso ordine domenicano che avea prodotto
i sommi autori della età prima. Non ha egli forse chi lo pareggi quanto
alla limpida semplicità del dettato, alla costante dolcezza dei suoni
ed alla facile egualità di uno stile da porre a modello senza che alcun
vizio vi sia da notare. Ma in Frate Giordano è altro calore, procede
il Cavalca più alto e sicuro, e in entrambi è vena assai più copiosa.
Lo scrivere inappuntabile del Passavanti non è però sempre del pari
efficace; io direi quella sua tanta purezza un po’ dilavata, e in me
nasce dubbio che fosse a disegno. La bella e copiosa lingua popolare
avea taccia di plebea dai molti che avrebbono in Firenze voluto qual
cosa di più signorile; ed egli che odiava nei predicatori del suo tempo
l’abuso di certe vivezze arrischiate del patrio idioma, si fece uno
scrivere a quelle contrario: peccava, mi sembra, di timidità soverchia.

Ma era sorto uno scrittore in cui si raccolse tutta la dovizia
di questa lingua già pervenuta alla sua massima finitezza, quasi
tornita e fatta nitida e scorrevole per molto uso nell’ampio vivere
cittadino. Giovanni Boccaccio [n. 1313, m. 1375] non ha scrittore che
lo pareggi quanto alla ricchezza e alla proprietà costante delle voci,
all’aggiustatezza sempre evidente della frase, alla briosa vivacità
del dettato ed alla possente abbondanza d’una vena che in mille rivoli
sa dividersi e pronta e facile appropriarsi a molti generi dei più
svariati. Bene i vocabolaristi lui fecero primo esemplare della lingua,
quanto alle parole e alle locuzioni, e quanto alla scienza dell’uso
congiunta a un gusto squisito. Le Cento Novelle amando percorrere
diversi argomenti, dovevano ben essere il campo prescelto dall’ingegno
del Boccaccio, al quale fu dato in quello spiegare tutta l’agilità
sua e farsi mirabile in tutti gli stili, tranne il più eccellente.
Ebbe egli facondia che di altrettanta oserei dire non fosse dotato
scrittore qualsiasi, a vera eloquenza non pervenne mai. Narra e
descrive mirabilmente più che non dipinga; sa essere parco, semplice,
piano, quando non abbia fatto a sè proposito del contrario: dove entri
l’affetto, si dimostra sempre falso e sforzato e insufficiente. I colli
ameni di Schifanoia per lui divengono giardinetti graziosi d’arbusti
bene pettinati e di acque zampillanti; la grande, la bella o terribile
natura non vidde egli mai, perchè essa nell’animo di lui non capiva.
Ci davano a scuola come saggio d’eloquenza le fiere parole di Gismonda
di Salerno; nè in quella nè in tutta la novella di Gisippo io scôrsi
mai altro che ampolle vuote. L’ambiziosa, ma pure meritamente celebrata
descrizione della Peste, vorrei che non fosse in testa a un libro cui
non s’addice.

La lingua novella era poco scritta nelle altre parti d’Italia dove le
pronunzie o smozzicandola o tirandola a suoni estranei e diversi, ad
essa impedivano sotto alla penna dello scrittore un franco e facile
andamento. Aveva in Toscana invece già molti egregi autori anche nella
prosa; ma come spauriti da quel nome di volgare, non credevano capace
il patrio idioma di mai agguagliare la dignità dell’antica madre,
temendo infangarsi se troppo attingessero dall’uso plebeo. Inoltre, non
era per anche arrivata l’arte dello scrivere fino al comporre insieme
più idee ciascuna al suo luogo come in ordinanza, altre rilevando
e altre adombrando; col fare insomma di quei periodi lavorati che
formano il pregio e anche talvolta la maledizione di noi popoli molto
côlti. I quali periodi, se abbiano evidenza sufficiente, giovano a
dare pienezza al discorso senza nuocere alla speditezza; ma sono anche
spesso indizio d’idee incerte e confuse che l’una sull’altra stanno
come accavallate, o puzzano almeno d’ambizione letteraria. Dove entra
l’affetto, di questi periodi non se ne fa mai, e non sa farne il popolo
semplice, del quale sovente udiamo il discorso essere tanto ricco ed
efficace. Giovanni Villani ha periodi brevi; ma Dino Compagni, che mira
a istorica eloquenza, gli ha spesso intralciati; si appaga il Cavalca
di un andare piano, senza ombra d’ambizione. Sentiva il Boccaccio
mancare al suo tempo tuttavia qualcosa nello scrivere italiano, che
desse esempio di una forma più ampia e svariata e che si appropriasse
ad ogni genere di componimenti; pareagli a ragione la nostra favella
non essere stata infino a lui nè tutta svolta nè adoprata con uso
sapiente. Ma udiva ogni giorno intorno a sè questa lingua essere
esercitata mirabilmente da tutto il popolo della città sua; sapeva che
nulla o poco assai nella sostanza poteasi aggiugnere a coloro che lui
precessero nello scrivere. Fu primo nell’essersi pigliato l’assunto di
tutta scrivere questa lingua, in ciò adoprando tale agilità d’ingegno
e tale possesso di voci e di modi, che bene può dirsi avere vissuto in
mezzo al popolo di quel tempo chiunque abbia letto il _Decamerone_.
A mio parere, nello scrivere del Boccaccio il mancamento non era
dell’ingegno, ma era dell’animo. A quello sforzato suo periodeggiare, a
quelle suonanti cadenze, dovette condurlo certamente anche l’imitazione
dell’idioma di Marco Tullio, di cui gli scritti venivano allora in
maggior luce. Ma egli è poi vero, che dove non lo tradisca l’ambizione,
o dove non diasi a simulare l’affetto, lo stile di lui riesce immune
da questi vizi: sono essi però tanto frequenti nel suo scrivere, che
di essi il nome suole pigliarsi proverbialmente dal suo. E come quelli
che molto sono in lui prominenti e perchè formano la sua speciale
caratteristica, la quale, o buona o mala che sia, trae dietro a sè la
turba servile degli imitatori, potè il Boccaccio sciupare la lingua dei
letterati e degli accademici col periodo latineggiante e con i suoni
cantati e falsi e ridondanti, come sono i suoni di chi parla o scrive
fuori dell’affetto; perchè l’affetto è sempre armonico nell’esprimersi,
ma l’armonia del Boccaccio e dei retori è tutt’altro; non è armonia, ma
un saltellare di cadenze scoppiettanti, o un vuoto rimbombo in fine al
periodo.

Era il Boccaccio di poca bontà e non di animo elevato; la giovinezza
di lui trascorse nelle corruttele d’una Corte. Quel pervertimento
d’indole che fece a lui scegliere il tempo della peste come occasione
al suo libro, dove non sono che balli e canti e risa e motteggi in
bocca di donne a cui la morte aveva in quei giorni fatta deserta la
casa; quel falso nei tormenti dell’amore che a lui fece provare una
poco crudele bastarda del re Roberto, onde ne viene a dire con gravità
ridevole nel proemio, di scrivere il libro a consolazione degli amanti
afflitti com’esso; quel falso che è in tutto il libro, dove con serietà
dottorale sono appellate savie le donne maritate che si procacciano un
amante; quel ridurre in fine dei conti a mera e grossolana sensualità
l’amore, e poi quelle stesse donne che raccontano in cerchio sedute e
ascoltano turpitudini, lodare esse e gli amanti loro di virtù pura e
intemerata, _senza che mai nessuna macula d’onestà bruttasse_ quella
convivenza delle sette gentili donne e dei tre giovani; questa falsità
di pensieri e di affetti, questo pervertimento ch’era nell’anima
del Boccaccio, danno anche ragione di quello che è di falso e di
pervertito nel concetto che egli fece a sè dello scrivere la lingua
sua. Ed è fatto, che non parve ai primi lettori del _Decamerone_ nè
per centocinquant’anni poi, che avesse il Boccaccio trovato la forma
della prosa italiana. Quei pochi, ma pure ottimi, che nel quattrocento
la coltivarono, per nulla seguirono le tracce impresse da lui; ed il
suo regno fu decretato allorquando vennero in onore lo scrivere ozioso
e i dolci solletichi e i plausi accademici. Egli ed il Petrarca furono
allora principi della lingua; ma il Petrarca tenne bene lo scettro
dello scrivere la poesia, male il Boccaccio quello della prosa.

Nell’anno medesimo in cui moriva il Certaldese, cominciò a dettare
le sue lettere santa Caterina da Siena [n. 1347, m. 1380]: fu
grave ingiustizia non averla contata tra’ sommi di quella età della
lingua. Si discosta ella da ogni forma dove appaia un’arte che sia
consapevole di sè stessa; invece dell’arte sta il naturale svolgimento
del pensiero, ed ogni cosa piglia suo luogo, e quelle parole hanno
più rilievo che aveano avuto prima nella voce più vivo l’accento.
Imperocchè quella mirabile giovinetta dettava d’impeto le sue lettere
quante volte amore spirava: un solo è il subietto di tutte, se vuolsi,
ma è tale subietto che ha in sè l’infinito. Esperta di varie città
italiane e di una Corte, è grande conoscitrice del cuore dell’uomo e
indovina quello dei più alto locati; ammonitrice severa e ardita, ma
sempre umile e cortese, scriveva a papi ed a cardinali, e ai magistrati
delle repubbliche, ed a giovani mondani e a donne perdute. Facili
sgorgano le parole come da vena abbondante; potrebbe alle volte parere
anche troppo, ma era spontanea: fu bene notato come in lei da una
proprietà costante e dalle stesse ragioni della etimologia ignote a
chi la seguiva, ottenga il discorso quella evidenza cui non pervengono
scrittori volgari.[335] Alcune di quelle lettere appartengono
all’istoria, s’intravede in altre una fantasia repressa: la misticità
prevale in tutte, e spesso trascende e trascorre non di rado. Non la
perdonavano all’accesa donna il volgo in parrucca dei letterati; e quel
pochino di lingua senese che spunta fuori tratto tratto imbizzarriva
i nostri accademici. Per questi motivi fu obliata santa Caterina; ma è
grande scrittore, e più veramente nobile e più naturale del Boccaccio.

Fra’ molti autori di libri ascetici ne pare una scuola avere una
qualche derivazione da santa Caterina. Notiamo, tra gli altri,
un Giovanni dalle Celle frate e cittadino che scriveva lettere ai
magistrati di cose politiche e di religiose con franco parlare ed
elevatezza di concetti.[336] Ebbe grande fama per bontà e dottrina
Fra Luigi Marsili, agostiniano, che la Repubblica soleva con riverenza
consultare in cose di stato e di religione: Roberto de’ Bardi, teologo,
morto in Parigi cancelliere della Sorbona, fece ordinata raccolta dei
Sermoni di sant’Agostino. Diversamente celebre fu il cardinale Piero
Corsini, che s’immischiò molto nelle cose dello Scisma e fu a’ suoi
tempi gran personaggio.

Fra gli scrittori di poesia che seguitarono al Petrarca, primo è
il Boccaccio che i versi faceva con disinvolta naturalezza e spesso
graziosa; nè ultimi certamente Sennuccio del Bene e Buonaccorso da
Montemagno pistoiese. Fazio della sbandita famiglia degli Uberti
compose un poema più noto che letto, che ha per titolo _il Dittamondo_:
non oserei chiamarlo imitazione della _Divina Commedia_, essendo
bastato all’Uberti descrivere il mondo delle cose materiali con buono
stile nè senza gravità, ma senza anima di poesia: vissuto povero alle
corti dei signori Lombardi, moriva in Verona dopo al 1360. Zanobi da
Strada, che fu in Pisa coronato dall’imperatore Carlo IV l’anno 1355,
male inaugurò la serie dei poeti cesarei: più atto alla prosa, tradusse
in bel volgare il libro dei _Morali di San Gregorio_ allora che molti
attendevano al tradurre; ma non compì l’opera, andato in Avignone
Segretario, nè a lungo vissuto.

In Firenze uno Studio fu decretato fino dall’anno 1320, e sappiamo che
nel 1334 vi furono condotti Recupero da San Miniato e Cino da Pistoia
ad insegnare canoni e leggi. Lo Studio fu aperto nel 1348, non appena
cessata la peste. Ottennero da papa Clemente VI ad esso privilegi e
facoltà di dottorare in ambe le leggi; e imperiale privilegio da Carlo
IV nel 1364. Proibirono agli uomini dello Stato mandare i figliuoli
altrove a studio; il ch’era forse principalmente per gelosia di Pisa,
che aveva aperto l’anno 1338 la sua celebre Università; ma ordinarono
che i dottori si pigliassero da fuori, temendo le brighe a porre
innanzi i meno degni; tuttavia più volte vi furono eletti uomini della
città stessa, tra’ quali Tommaso Corsini padre del Cardinale, Lapo da
Castiglionchio e Donato Barbadori. Aveano molto desiderato chiamarvi
il Petrarca, al quale andava inutilmente il Boccaccio con amplissime
profferte: questi poi nell’anno 1373 fu scelto alla nuova cattedra
eretta per la spiegazione della _Divina Commedia_. Prevenuto dalla
morte, non potè compiere il Commento, che solo tra molte sue opere
minori può sempre leggersi utilmente, anche ad esempio dello stile.
Ma comecchè fosse lo Studio in Firenze, non allignò mai così da farsi
università vera: a molti la spesa parea troppo grave; e a città mobile
e chiassosa e volta alle arti, gli studi aridi meno si addicevano.[337]

La pittura dopo alla morte di Giotto e dei primi suoi scolari
parve rimanere nei confini segnati da lui; ma una Compagnia o
Confraternita dei Pittori nasceva nell’anno 1350. L’architettura e la
scultura progredivano per gli edifizi che la sontuosità privata o la
devozione faceano inalzare: la Certosa presso Firenze veniva ornata
splendidamente dal gran siniscalco Niccolò Acciaioli negli anni che
seguitarono al 1341. L’opera del Duomo continuava lentamente, perchè
i moti civili e dipoi la peste più volte l’ebbero interrotta; ma
troviamo che nel 1364 furono chiuse le vôlte del tempio. La loggia di
Orsanmichele era stata ridotta a chiesa, e dentro e fuori si ornava
con magnificenza di sculture e opere in bronzo: Andrea Orcagna fu
principale architetto di questa e dell’alta mole soprastante per la
conservazione dei grani che la Repubblica teneva in serbo a benefizio
pubblico nelle carestie. In Piazza dei Signori la maestosa Loggia che
ha nome dallo stesso Orcagna fu innalzata verso l’anno 1376, o per
opera del grande artista o sul disegno di lui, che oltrechè scultore
insigne fu anche pittore. Quella Loggia era principal ritrovo ai
cittadini per la conversazione di cose pubbliche e private. Gridavano
ch’era costata troppo, e ne fu gran dire:[338] correa questo popolo a
criticare e a motteggiare le grandi opere che faceva.




APPENDICE DI DOCUMENTI.




Nº I.

(Vedi pag. 63.)

  BREVE DI CLEMENTE IV, DE’ 25 MARZO 1266, AL CARDINALE OTTAVIANO
    DEGLI UBALDINI PER L’ASSOLUZIONE DELLA CITTÀ DI FIRENZE E DI
    ALCUNI CITTADINI DALLE SCOMUNICHE INCORSE QUANDO ERA SOTTO LA
    DIPENDENZA DEL RE MANFREDI.


Manfredi era morto e la Parte guelfa vincitrice a Benevento nei 26
febbraio 1266. Anche in Firenze i Guelfi levavano il capo, sebbene
vivessero tuttora mescolati coi Ghibellini che avevano a sostegno le
armi tedesche. Ma da principio cercando tutti andare di concordia, il
Potestà mandava in nome del Comune due ambasciatori al papa Clemente
IV, chiedendo l’assoluzione delle scomuniche nelle quali era la città
incorsa: questi, nella presenza di due Cardinali a ciò deputati dal
Papa, fecero giuramento d’ubbidienza a quanto venisse dal Papa medesimo
alla città imposto come atti di penitenza e di filiale devozione. Ma
non parve al Papa bastante siffatta promessa; talchè a’ 25 di marzo,
e non trascorso intero un mese dalla vittoria, mandava con un suo
Breve al cardinale Ottaviano degli Ubaldini ricevesse in ubbidienza la
città, quando però avesse in mano l’obbligazione di sessanta mercanti
fiorentini i quali pagassero di proprio il denaro in quelle somme che
sarebbero poi dichiarate. Noi pubblichiamo questo Breve e gli atti pei
quali il Cardinale dava esecuzione al mandato nel giorno seguente.
Clemente viveva tuttora incerto di quello che fosse per avvenire in
Firenze, dove la mutazione da ghibellina a guelfa non era per anche
compiuta. Più tardi egli stesso promoveva l’elezione dei due Potestà
Frati Gaudenti che rappresentassero le due parti: seguiva poi la
cacciata dei Tedeschi e dei Ghibellini e quei fatti dei quali abbiamo
nel testo data contezza. Ma questo primo atto per cui cercava il Papa
d’estendere in Toscana l’autorità politica della Santa Sede, ignoto
finora, noi pubblichiamo dagli Archivi di Firenze (_Diplomatico_,
provenienze _Strozzi-Uguccioni_) essendo tale da fare corredo a quelli
pubblicati dal MARTENE.


_EXEMPLUM._

  In Christi Iesu nomine, amen. Cum venerabilis pater dominus
  Octavianus, Sancte Marie in Via Lata diachonus Cardinalis,
  recepisset a Sede Apostolica licteras in hunc modum: — Clemens
  episcopus, servus servorum Dei, dilecto filio O., Sancte Marie in
  Via Lata diachono Cardinali, salutem et apostolicam benedictionem.
  Miserationes et misericordias Domini, que super omnia opera sunt
  ipsius, et benignitatis eius afluentia circa genus considerantes
  humanum, in ipsius laudibus delictabiliter iocundamur; Eique a
  quo est omne datum optimum et omne donum perfectum debitas et
  divotas gratias exsolventes, de concepta letitia ingenti iubilo
  exultamus: quod misericors et miserator Dominus, qui nichil
  eorum que fecit odivit, nolens mortem pecchatorum, set ut magis
  convertantur et vivant; civitatem et populum Florentinum, qui quasi
  cum morte fedus pepigerant, diuque a devotione Romane Ecclesie
  damnabiliter deviarant, condam Manfredi olim principi Tarentino,
  persecutori eiusdem Ecclesie manifesto, contra eam induratis
  animis pertinaciter aderendo et aderentes eidem Ecclesie totis
  viribus impugnando, de sue habundantia pietatis ad penitentiam
  conterens, ipsos ad devoctionem nostram et dicte Ecclesie, per tue
  probitatis industriam, misericorditer revocavit. Pridem namque
  Potestas Consilium et Commune civitatis predicte ad cor, a quo
  inconsulte ac periculose recesserant, divina gratia inlustrante,
  reversi, dilectos filios Melliorem de Abatibus, Ginesium, Iacopum
  de Cerreto et Bonacursum iudices, ambaxiatores suos ad nostram
  presentiam destinarunt, ipsumque Iacobum suum constituentes
  sindachum seu procuratorem et nuntium spetialem, ad petendum,
  ipsorum nomine, absolutionis beneficium ab excomunicationum
  privactionum et interdicti sententiis, quibus ex eo quod dicto
  Manfredo contra Ecclesiam prefatam, sicut est predictum adeserant,
  quodque civitatem Lucanam contra proibictionem predecessorum
  nostrorum et nostram hostiliter impugnarant, aliisque lighati
  noscuntur, sufficiens plenum iurandi in animabus eorum, quod
  nostris et prefate Ecclesie mandatis precise parebunt dedere
  mandatum. Poro, idem sindachus, coram nobis huiusmodi mandato
  exibito, in animabus dictorum Potestatis, Consilii et Communis,
  de parendo ipsorum nomine nostris et Ecclesie predicte mandatis,
  que sibi per nos aut alios seu alium quotienscumque duxerimus
  facienda, coram dilectis filiis nostris G. Sancti Georgii ad Velum
  aureum, et V. Sancti Eustachii diaconis cardinalibus, quibus
  id spetialiter duximus committendum, ipsorum nomine corporale
  prestitum iuramentum, et se ipso ac dictis Potestati, Consilio
  et Communi, ad hec datis nichilominus quibusdam fideiussoribus
  sindicali et procuratorio nomine obligatis; tam idem sindichus quam
  ambaxiatores prefati nobis instanter et humiliter suplicarunt, ut
  predictas excommunicationum, interdicti ac privactionum sententias
  a predecessoribus nostris ac nobis nec non quibuslibet apostolice
  Sedis leghatis vel deleghatis eorum, in eosdem Potestatem,
  Consilium et Commune ac civitatem prefatam, pro huiusmodi causa
  prolatas, de clementi misericordia que superexaltat iudicio,
  relaxantes, predictis Potestati, Consilio et Communi absolutionis
  impendi beneficium faceremus. Verum, licet illius simus Vicarii
  quam immeriti constituti, qui ut reconciliaret servum Domino,
  univit hominem sibi Deo, quique omnem hominem salvum fieri et
  neminem vult perire, set cum sit ei proprium misereri semper
  et parcere, omni potentiam suam, parcendo ac miserando, maxime
  manifestat; de dictorum Potestatis, Consilii ac Communis desiderata
  conversione ghaudentes, eorumque salutem plurimam affectantes,
  absolutionem queramus, non vinculum animarum; quia tamen nobis et
  predicte Ecclesie super hiis ab eisdem sindicho fideiussoribus
  datis ab eo plenarie non est chautum, volentes nobis et ipsi
  Ecclesie a memoratis Potestate, Consilio et Communi super hiis
  plenius precaveri; discretioni tue per apostolica scripta mandamus,
  quatinus, receptis ab eis sexaginta fideiussoribus mercatoribus,
  quos facilitate conveniendi ac solvendi facultate idoneos tibi
  esse constiterit, et qui se ipsos principaliter et omnia bona sua
  mobilia et immobilia, presentia et futura specialiter obligent,
  quod idem Potestas, Consilium et Commune mandata nostra et ipsius
  Ecclesie, que ipsis per nos vel per alium aut alios quotiens
  opportunum fuerit et expedire viderimus faciemus, firmiter et
  inviolabiliter observabunt, alioquin pecuniarum summas quas per
  nos seu alios aut alium exigemus vel exigi faciemus ab eis, de
  propriis bonis solvent; predictas excommunicationum interdicti
  et privactionum sententias, auctoritate nostra, relaxans, sepe
  dictos Potestatem, Consilium et Commune, per te seu alium aut
  alios absolvas, iuxta formam Ecclesie, ab eisdem eos absolutos
  publice nuntians, et facias ab aliis per loca in quibus expedire
  videris nuntiari; actentius provisuris, ne aliqui de predicta
  civitate vel diocesi, in quos pro quavis alia manifesta offensa
  vel quacumque spetiali vel rationabili causa, excommunicationis
  sententia est prolata, et spetialiter hii qui sunt in ecclesiis
  predicte civitatis et diocesis [et] per secularem potentiam
  procurarunt intrudi, per commissionem absolutionis huiusmodi
  absolvantur. Ad hec precepta cum idem sindichus nostra et Ecclesie
  mandata precise iuraverit, sicut superius est expressum, volumus
  quod a prefatis Potestate, Consilio et Communi simile recipias
  iuramentum; hoc spetialiter expresso et superadito, quod inter
  intrinsechos et extrinsechos cives Florentie, infra festum
  Pentechoste proxime futurum, pax et concordia reformetur; et
  nisi interim per se convenient et concordabunt ad pacem et ipsam
  confecerint, ex tunc super eamdem pacem reformandam nostris
  parebunt precise mandatis. Tu vero super hiis similes cauciones
  fideiussiones et obligationes recipias ab eisdem. Super hiis autem
  causis te diligentiam exibere volumus et cautelam, ut fecisse
  circa hec omnia expedientia, et nichil omisisse de contingentibus
  comproberis, tibique non possit aliquid per incuriam imputari,
  set potius tuam circospectam prudentiam possimus exinde dignis in
  Domino laudibus commendare. Data Peruscii, VIII kalendas aprilis,
  pontificatus nostri anno secundo. — Et receptis, iuxta formam
  ipsarum licterarum fideiussoribus obligationibus promissionibus
  et iuramentis a Potestate, Consilio et Communi, predictis
  excommunicationum interdicti et privationum sententiis auctoritate
  domini Pape relaxatis in Potestate, Consilio et Communi, et dictis
  Potestate, Consilio et Communi absolutis, iuxta formam Ecclesie ab
  eisdem, prout hec et alia dicuntur plenius contineri in publicis
  instrumentis; idem etiam dominus Cardinalis, postea receptis
  ab Homodeo spetiali, filio quondan Guidonis et domino Iacopo
  eius filio clericho iuramentis fideiussoribus obligationibus et
  promissionibus ipsas excommunicationum interdicti et privactionum
  sententias in ipsis Homodeo et Iacopo eius filio spetialiter
  etiam relaxans, eosdem Homodeum et Iacopum absolvit iuxta formam
  Ecclesie, ab eisdem sententiis, faciens eos cum salmo penitentiali
  in ecclesiam reduci, per religiosum virum fratrem Mansuetum Ordinis
  fratrum Minorum.

  Facta fuit ista relaxatio sententiarum excommunicationum
  interdictorum et privactionum pro ipso et de ipso Homodeo et
  domino Iacopo clericho eiusdem filio, Florentie, in palatio novo
  Epischopatus; et reducti in ecclesiam Sancti Vincentii per dictum
  fratrem Mansuetum, ut dictum est superius; anno ab incarnatione
  Domini millesimo ducentesimo sexagesimo sexto, indictione nona, die
  septimo mensis aprilis; presentibus testibus ad hec rogatis domino
  Melliore quondam Renaldi de Abatibus. Benvenuto quondam Bonamentis
  et fratre Gianni familiaribus dicti domini Cardinalis.

  Ego Iacobus de Cerreto quondam Ildebrandi, auctoritate imperiali
  ordinarius iudex publicusque notarius, predictis absolutionibus et
  relaxationibus sententiarum et excommunicationum, interdicti et
  privactionum, factis per dictum dominum Cardinalem de Homodeo et
  domino Iacopo clerico eius filio et pro eis ut dictum est superius,
  et etiam quando frater Mansuetus eos in ecclesiam remisit, rogatus
  interfui et ideo subscripsi.

  Ego Bonaguida Boninsegne, imperiali auctoritate notarius, predictas
  absolutiones et relaxationes sententiarum et excommunicationum
  interdicti et privactionum, factas a dicto domino Chardinale, me
  presente, de Homodeo ed domino Iacobo eius filio clericho, et
  missionem quam fecit frater Mansuetus de eis in ecclesiam, tam
  eorum precibus quam de mandato dicti domini Chardinalis scripsi, et
  in pubblicam formam redegi, ideoque subscripsi.

  Ego Peruzzius filius olim Soldi de Trebbio imperiali auctoritate
  iudex et notarius, autentichum huius exempli scriptum per
  Bonaguidam Boninsegne, imperiali [auctoritate] notarium, et
  subscriptum per Iacobum de Cerreto quondam Ildebrandi auctoritate
  imperiali ordinarium iudicem et publicum notarium, vidi legi et
  quicquid in ipso continebatur de verbo ad verbum hic fideliter
  exemplavi, et quod supra interlineatum est, silicet ab eisdem,
  propria manu feci.

  Ego Iacobus quondam Iohannis Galitii imperiali auctoritate
  ordinarius iudex atque notarius, autentichum huius exempli vidi
  et legi, et ea que in ipso continebantur hic fideliter reperi
  exemplata, ideoque subscripsi.

  Ego Giunta notarius, filius quondam Bulsecti de Bulsingis de
  Prato, autenticum huius exempli vidi et legi, et ea omnia que in
  ipso autentico continebantur per Peruzzium suprascriptum iudicem
  et notarium hic superius reperi fideliter et legaliter exemplata,
  ideoque subscripsi, et mee manus signum apposui.




Nº II.

(Vedi pag. 80.)

  DISCORSO INTORNO AL GOVERNO DI FIRENZE DAL 1280 AL 1292; D’INCERTO
    AUTORE.


Crediamo al fatto nostro non disutile riprodurre questo Discorso, che
fu pubblicato dal P. ILDEFONSO DI SAN LUIGI, _Delizie degli Eruditi_,
tomo IX, pag. 256. — A noi non fa caso che già si trovi per le stampe;
i materiali per la storia, come diplomi e carte e statuti e testi
di legge o di trattati, pare a noi che basti sapere dove siano, e
potersi rinvenire da chi prepara l’istoria per via d’indagini, alle
quali necessariamente si mettono pochi. Ma questo nostro è tutt’altro
assunto, e abbiamo a noi fatto come un obbligo di cercare che se taluno
si voglia mettere alla pazienza di leggere questo libro, vi trovi quel
più che noi potevamo e sapevamo, perchè egli arrivi a vivere quanto
più sia possibile col pensiero dentro a quel popolo e a que’ tempi dei
quali scriviamo.

In questa Appendice daremo pertanto di quei documenti i quali a noi
sembrino atti a un tal fine; daremo alcuni testi di Leggi o Trattati
che abbiano importanza capitale, perchè il linguaggio, le voci legali,
le formule sono istoria anch’esse; daremo pure, ma con parsimonia,
qualche scrittura già pubblicata, e persino qualche più minuto lavoro
nostro che romperebbe viziosamente la narrazione quando da noi si
fosse posto in corpo all’Istoria. In quanto allo scritto che ora
pubblichiamo, è opera d’uno che se ne intendeva, come parve anche
al P. Ildefonso, che nella vasta sua Raccolta mostrò buon giudizio.
È singolare quel fermarsi che fece l’autore al breve e antichissimo
periodo della Repubblica fiorentina che precedè alla istituzione del
Gonfalonierato. Ma ciò appunto indurrebbe a credere che abbia egli
lavorato sopra documenti che a lui vennero alle mani, in oggi perduti.
In quegli Ordini di magistrati, i quali si trovano qui bene descritti,
era già il primo fondamento della Repubblica fiorentina.

  Io descrivo quale fosse il governo della Città di Firenze dall’anno
  1280 al 1292, perchè avendo avuto da questo origine quello,
  sotto il quale fiorì tanto tempo la Repubblica fiorentina, mi
  persuado che questa notizia sia per essere tanto più grata, quanto
  maggiormente pare essere stata sin oggi sepolta nelle tenebre
  dell’oblivione.

  Seguìta alla fine dell’anno 1279 la pace del Cardinale Latino,
  restarono nondimeno le famiglie della città di Firenze divise
  in guelfe, ghibelline e neutrali, distinte in grandi, popolane e
  plebee. Grandi erano quelle, che o per nobiltà, o per ricchezze,
  o per numero d’uomini e per mala natura loro insuperbite, non si
  contentavano del vivere civile; ma angariavano i meno potenti,
  e poca stima facevano de’ magistrati. Popolane tutte le civili
  quiete. Plebee tutte le altre. Le prime due avevano parte nel
  governo, l’ultime no. Governavano la Repubblica queste due
  sorti di famiglie, valendosi nello stesso tempo d’uffiziali
  forestieri, ottimo rimedio alle passioni de’ particolari cittadini
  nell’amministrazione della giustizia. Il supremo Magistrato in
  principio fu quello de’ Quattordici; a questo poi succedè quello
  de’ Priori. Gli uffiziali forestieri erano due, la Podestà e ’l
  Capitano. Il governo riguardava le cose di dentro e quelle di
  fuori della città. Dentro amministrar la giustizia, provveder le
  cose necessarie al mantenimento, e consigliar della pace e della
  guerra: fuori, difendersi da’ nemici, o offenderli. La Podestà fu
  antichissima in Firenze: dicono che cominciò l’anno 1202. Trovasi
  molto prima, ed è quella che ne’ tempi moderni chiamossi per
  nome mascolino, il Podestà, e così chiameremola noi. Il Capitano
  cominciò l’anno 1250 con nome di Capitano di Popolo, chiamossi
  dopo Capitano della Massa de’ guelfi, l’anno 1279 Capitano di
  Firenze e Consigliere di pace, e nel 1282 fugli aggiunto il titolo
  di Difensore dell’arti ed artefici. L’elezione di questi due
  uffiziali o rettori i primi tre anni fu rimessa nel Pontefice,
  perchè egli eleggesse persone non appassionate per Parte guelfa,
  nè per ghibellina, e desiderosi di conservar la pace, e perchè
  eglino avessero forza di farlo fu pagato a ciascheduno di loro
  cinquanta cavalieri armati, e cinquanta fanti, e per lo primo anno
  per esser più sospettoso, cento degli uni e cento degli altri. Nel
  resto del tempo sei mesi avanti il loro principio, per i Consigli
  del Comune si eleggevano gli elettori del Podestà, per quelli del
  popolo quelli del Capitano, nè furono mai gli stessi elettori se
  non per caso, perchè ora furono i Priori soli, ora in compagnia di
  due o più per sesto, talvolta con tutte le Capitudini, alcun’altra
  delle sette maggiori solamente, ed alle volte avvenne se bene di
  rado, che i Priori non v’intervennero. Ciascheduno degli elettori
  proponeva il soggetto ch’egli voleva. Non doveva essere il proposto
  del dominio nè di luogo vicino a 50 miglia, d’età d’anni 36
  almeno, guelfo, cavaliere o dottore e nobile o signore, nè suddito
  d’alcun principe. Andavano a partito separatamente, e i quattro
  di più favore si intendevano essere eletti secondo la graduazione
  de’ voti. Eleggevasi un ambasciatore, che portava la elezione,
  se il primo accettava, quella degli altri svaniva, se rifiutava,
  andava al secondo, dopo al terzo ed al quarto, finchè uno di loro
  accettasse; e non trovandosi, si eleggevano altri quattro. Doveva
  l’eletto dopo che la presentazione dell’elezione gli era fatta,
  avere accettato in termine di due giorni, da indi in là s’intendeva
  avere rifiutato. Accettando dovea ottenere dalla sua patria
  promessa autentica di non concedere rappresaglia contro il Comune
  di Firenze, o alcun suddito di esso, o per salario, che non gli
  fosse pagato, o per condennazione, che al sindacato gli fosse fatta
  o per qualsivoglia altra causa. Aveva da essere in Firenze quindici
  giorni avanti a quello che doveva pigliare l’uffizio con tutta la
  sua famiglia per informarsi degli statuti della città: e quindici
  ne dovea stare dopo, che tanti erano quelli del sindacato. Subito
  arrivato dovea o nel Consiglio del Comune, o in Parlamento pubblico
  giurare sopra il libro degli Statuti serrato l’osservanza di tutti
  insieme con tutta la sua famiglia; ed il Capitano giurava di più di
  procurare per quanto potesse il mantenimento della pace e la difesa
  dell’Arti. La famiglia del Potestà s’intendeva allora così. Sette
  giudici, tre cavalieri, diciotto notai e dieci cavalli, tra cui
  quattro armigeri, e teneva venti berrovieri. Quella del Capitano,
  tre giudici, due cavalieri, quattro notai e otto cavalli, la metà
  armigeri, ed avea nove berrovieri. I giudici, notai e berrovieri
  si mutavano, quelli del Podestà al principio di luglio, quelli del
  Capitano al principio di novembre; dovevano i nuovi venire allora
  in Firenze, i vecchi partirsene, ognuno di loro sodava per sè e
  suoi di starsene al giudicato nel sindacato. La famiglia d’alcun
  di loro non doveva essere dello Stato, nè di Toscana. Il salario
  del Potestà e della sua famiglia era per tutto il tempo lire 6000,
  quello del Capitano 2500. I berrovieri avevano lire tre il mese.
  Abitava il Potestà nel palazzo del Comune; il Capitano in quello
  del Popolo: cominciava questo l’ufficio il primo di maggio, quello
  il primo di gennaio; durava l’ufficio loro un anno: l’uno e l’altro
  cognosceva delle cause civili e criminali.

  Il Podestà cognosceva tutte le cause criminali; deputava tre de’
  suoi giudici per vederle, chiamavansi i giudici de’ malefizi:
  ognuno di loro abbracciava due sesti: ciascheduno faceva le cause
  denunziategli, non poteva alcuno denunziare a altro giudice di
  quello del suo sesto, il reo seguitava il foro dell’attore: i
  forestieri denunziavano a quel giudice più loro piaceva. Nelle
  cause leggieri non potevano pigliare accuse, se non dall’ingiuriato
  o suo parente: nelle gravi da ognuno: l’accusa doveva essere
  soscritta dall’accusatore, altrimenti era nulla. Non si poteva
  procedere per inquisizione, se non in caso che l’ingiuriato e
  suoi parenti richiesti, che accusassero, non volessero, e se il
  richiederli fosse stato molto incommodo. L’accusatore giurava di
  proseguire l’accusa, e davane mallevadore per soldi 100. Il reo
  era citato a spesa dell’attore, se non compariva nel termine, era
  citato per bando con riservo di tempo, secondo la qualità della
  causa, della persona e del luogo; se compariva dopo il termine,
  ma avanti la condennazione pagando soldi 12 per il bando, era
  libero da esso. Era il reo esaminato, e se delle cose non sapeva
  scusarsi, rimaneva convinto, nè più poteva difendersene: scrivevasi
  l’esamine, ed assegnavasegli dieci giorni di tempo a difendersi;
  del resto i testimoni convincevano, ma sei giorni si avea di tempo
  a riprovarli, dopo i quali 25 ne aveva il giudice a esaminare e
  conferire la causa col Podestà ed altri giudici, e quelli finiti,
  altri cinque a dar la sentenza. Il Capitano aveva nel criminale la
  cognizione solamente delle violenze, estorsioni e falsità, e de’
  maleficj commessi nella sua corte e palazzo, quando però ancora di
  queste non era data prima querela al Podestà, ma se il Podestà non
  dava la sentenza fra 30 giorni, poteva pur conoscerle il Capitano,
  e alla cognizione di esse deputava uno de’ suoi giudici.

  I contumaci si condannavano e bandivano, pagavasi taglia a chi
  pigliava banditi, e chi ne pigliava o appostava in modo che alcuno
  ne venisse nelle forze del Comune, se era in simile o minor bando,
  era cancellato senza spesa. I nomi di tutti si registravano in
  due libri, l’uno stava appresso il Podestà, l’altro appresso i
  Priori. Concedevaglisi alcuna volta salvo condotto, per andare
  a stare in esercito, alcun’altra tacitamente si comportavano. I
  Priori de’ popoli erano tenuti a dare in nota i beni de’ banditi
  che erano ne’ loro popoli, e per il Comune erano fatti guastare.
  Chi voleva difenderne alcuno col pretendere che fosse suo, dovea
  depositare lire 500 o più o meno a piacimento del Potestà. Se i
  contratti che per tale effetto produceva erano trovati fittizi,
  perdeva il deposito fatto. Le cause civili nella prima istanza
  erano conosciute per i giudici dei sesti. Ogni sesto aveva la sua
  Corte ed il Giudice. I Giudici erano cittadini Dottori. Ogni sei
  mesi si mutavano. Di salario avevano lire 25, in tutto il tempo.
  Appellavasi al giudice delle Appellazioni, che era forestiero
  e dottore. Di salario aveva lire 500, stava in uffizio un anno.
  L’appellazione doveva esser fatta fra due giorni dalla sentenza
  data, presentata fra otto dall’interposta appellazione, proseguita
  in 20 e sentenziata fra 15, utili, se però il tempo non fosse
  prorogato dalle parti. Se la sentenza del Giudice dell’Appellazione
  era conforme alla prima, era finita la causa, se no, aveva appello
  al Podestà, che la faceva vedere per i suoi quattro Giudici
  collaterali, e la sentenza loro stava ferma nè aveva appello. Le
  cause civili, che cognosceva il Capitano erano le spettanti alla
  gabella, all’estimo e simili.

  Uno dei giudici del Capitano era deputato sopra la Camera e
  gabella, rinvenire le ragioni e far pervenire in comune quello
  gli fosse stato occupato, e fare che le rendite delle gabelle,
  che allora tutte si vendevano, legittimamente si facessero ed i
  denari da’ compratori fossero pagati; l’altro Giudice era posto
  a riscuotere le condennazioni, libre o imposizioni fatte per il
  Comune di Firenze. Facevansi ogni volta che n’era il bisogno,
  imponevansi ad ognuno secondo l’estimo delle sostanze: l’estimo
  facevasi ordinariamente ogni tre o quattro anni.

  Gli uffizi de’ Cavalieri, tanto di quelli del Podestà, quanto
  di quelli del Capitano erano l’andare attorno con i berrovieri
  cercando chi contraffacesse agli Statuti, nè senza la presenza
  de’ cavalieri in molti casi si poteva catturare, in difetto loro
  supplivano de’ Notai, de’ quali era il proprio ufizio l’aiutare i
  Giudici, a’ quali n’era assegnato certo numero per ciascuno.

  Il supremo Magistrato de’ Quattordici, chiamato così dal numero
  degli uomini, era composto di guelfi, ghibellini e neutrali,
  partecipandone ciascuna parte per rata del suo numero. Eleggevansi
  per quelli che erano stabiliti per i Quattordici vecchi e per i
  Richiesti. Tre se ne facevano per il sesto d’Oltrarno, tre per San
  Piero Scheraggio, per essere i maggiori, di tutti quattro gli altri
  sesti due per ciascuno: l’ufizio loro era solo di un mese. A questo
  l’anno 1283, succedè quello de’ Priori delle Arti, che un anno
  avanti essendo stati eletti con certa autorità, fu dipoi nel mese
  di maggio data loro tutta la medesima, che avevano i Quattordici,
  e questi del tutto spenti, tenendosi fino all’anno 1286, lo stesso
  modo nell’eleggergli, che si faceva già i Quattordici e da quel
  tempo al 1292 furono eletti per i Priori vecchi, e per le dodici
  Capitudini maggiori. Dovevano essere matricolati in alcuna delle
  sette Arti maggiori e guelfi; divieto avevano due anni, durava
  l’ufizio loro due mesi. Abitavano nel palazzo pubblico, le spese
  e la servitù avevano dal Comune. Tre giorni della settimana
  davano udienza pubblica, il lunedì, mercoledì e venerdì. A
  nessuno potevano parlare, fuorchè di negozi pubblici, a’ quali
  almeno dovevano essere presenti i due terzi di loro, nè etiam
  con i parenti loro più stretti potevano ragionare, non essendo
  però compresi in questa proibizione il loro Notaio, e famigli. Il
  Notaio si eleggeva da loro per il tempo che stavano in uffizio, il
  quale scriveva tutti gli atti e deliberazioni fatte da loro. Sei
  cittadini erano eletti per le sette Capitudini maggiori a sindacare
  i Quattordici e’ Priori; sei per i Consigli del Comune a sindacare
  il Podestà; sei per quelli del Popolo a sindacare il Capitano:
  quasi tutti gli altri ufiziali erano sindacati per il Giudice delle
  Appellazioni.

  Mille fanti della Città erano eletti per il Podestà e Capitano
  e Quattordici, per conservazione e difesa degli uffizi loro, e
  per alcuni per i Richiesti; dugento n’erano eletti per Oltrarno;
  Borgo e San Pancrazio avevano il bianco di sopra, il rosso di
  sotto; in quello d’Oltrarno era dentro un ponticello rosso. In
  Borgo una capretta nera; in San Pancrazio una branca di lion
  rosso. Gli altri tre avevano il rosso di sopra, il bianco sotto.
  Nel rosso di San Piero Scheraggio era un carretto azzurro. In
  Porta San Piero le chiavi gialle; in quello di Duomo il tempio
  di San Giovanni. Mutavansi i Gonfalonieri ogni anno del mese
  di marzo: i gonfaloni erano dati loro nel Parlamento pubblico.
  Doveano essere presti alla volontà del Podestà e Capitano; se nel
  medesimo tempo l’uno e l’altro gli comandava, quelli de’ primi
  tre sesti obbedivano al Capitano, gli altri al Podestà. Doveva
  ogni gonfaloniere ch’era chiamato far la massa alla chiesa pel suo
  popolo; e chi non vi compariva era condannato in lire 25. Nessuno
  poteva servire per sostituto, fuorchè i medici e dottori, e chi
  aveva più di 60 anni. Ognuno doveva aver dipinto in tavolaccio e
  l’altre sue armi dell’insegne del suo sesto. Quando erano chiamati
  i mille, gli altri non potevano muoversi, nè far ragunata d’uomini
  armati, massime i grandi, fuorchè fra loro vicini e nello stesso
  vicinato. Questi tre uffizi maggiori. Quattordici o Priori, Podestà
  e Capitano governavano quasi il tutto insieme con i Consigli.
  I Consigli erano di più sorti; di Richiesti o Savi, del Cento
  speciale e generale del Capitano o del Popolo, e generale di 300,
  e speciale di 90, del Podestà Comune. Quello dei Richiesti, o Savi
  non durava più d’una sessione, ed era di quel numero e di quella
  qualità di cittadini che pareva a’ due rettori forestieri, ed a’
  Quattordici o Priori che tutti intervenivano in esso. Proponeva
  il Podestà; trattavasi di negozi di guerra, sentivansi gli
  ambasciatori, rispondevasi loro, e finalmente in esso si decidevano
  tutti i principali negozi. Ciascheduno diceva il parer suo, e
  vinceva quello che era favorito per la maggior parte passando la
  metà: se alcuno non arrivava a tal numero rimettevasi il negozio ad
  altro simile Consiglio e con maggiore o minor numero di Richiesti,
  o ne’ tre uffizi maggiori solamente, secondochè si vinceva. Se si
  trattava di guerra eranvi ancora chiamati i Capitani della guerra;
  se di fare imposta nella città, le Capitudini delle Arti o tutte o
  parte, ed il partito si faceva segreto.

  Tutti gli altri Consigli duravano un anno, eleggevansi i
  consiglieri per i tre uffizi maggiori e per alcuni Richiesti di
  ciaschedun sesto. Per quello del 100 erano eletti 20 consiglieri
  per Oltrarno, 20 per San Piero Scheraggio, in tutti gli altri
  sesti quindici per ciascuno. Del Consiglio speciale del Popolo o
  Capitano, che con altro nome si chiamava di Credenza, erano sei
  consiglieri per ogni sesto e del generale venticinque; ragunavansi
  in San Piero Scheraggio l’uno e l’altro nel medesimo tempo:
  ritiravansi da una parte della Chiesa quelli del generale, il
  negozio era proposto nello speciale, vinto in esso, si proponeva di
  nuovo nel generale, intervenendovi ancora quelli dello speciale:
  di tutti e due Proposto n’era il Capitano. I consiglieri erano
  popolani in quelli del Comune, ch’erano due, sebbene quasi un solo
  in essenza, trovandosi rarissime volte essersi ragunati disgiunti.
  I consiglieri erano grandi e popolani, per il generale di 300
  eranne eletti cinquanta per sesto, per lo speciale di 90, quindici;
  ragunavansi nel palazzo del Comune e Proposto n’era il Podestà.
  Chi era d’un Consiglio non poteva essere dell’altro, nè insieme
  potevano essere padre e figliuolo e fratelli carnali. Divieto si
  aveva un anno dal deposto ufizio. Non era di essi chi non aveva
  almeno 25 anni. Ne’ Consigli del Podestà sempre intervennero nelle
  cose gravi le Capitudini delle sette Arti maggiori solamente sino
  all’anno 1286, da indi in qua delle dodici, che sempre intervennero
  in quelli del Capitano.

  Non potevasi proporre in questi Consigli, se non quello ch’era
  ordinato per i Quattordici, o Priori, i quali tutto esaminavano
  fra di loro, e trovando il negozio di che si trattava utile e
  necessario al Comune, commettevano al Podestà e Capitano che lo
  proponessero ne’ Consigli. I consiglieri avevano a essere nel
  luogo deputato avanti che il Proposto del Consiglio si rizzasse
  per proporre, nè potevano partirsi senza sua licenza, finchè non
  fosse letta la riforma, e fatto il partito sopra l’approvazione di
  essa; non potevano consigliare o arringare fuorchè sopra la cosa
  proposta: nissuno poteva rizzarsi per consigliare, o arringare,
  sinchè il primo arringatore non avesse finito. Non potevasi dar
  fastidio o impedire alcuno arringante o consulente; nè potevasi
  alcuno rizzare in Consiglio, o dire o consigliare alcuna cosa
  se non nel luogo solito e ordinato a consigliare. Ne’ Consigli
  del Comune non potevano essere più di quattro arringatori, senza
  licenza del Podestà: negli altri non se ne vede numero certo. Il
  partito ne’ Consigli si faceva in due modi o palese e scoverto, o
  segreto; il palese si faceva a sedere e rizzarsi, il segreto colle
  palle: il sedere e rizzarsi facevasi immediatamente l’uno dopo
  l’altro. Le palle si mettevano in un bossolo di due corpi, l’uno
  rosso e l’altro bianco; il sedere e la parte rossa del bossolo
  favoriva, il rizzarsi e la parte bianca disfavoriva. Nel consiglio
  del Cento facevasi segreto, nello speciale del capitano prima
  palese e poi segreto, nel generale palese solamente, in quelli del
  Podestà palese ed alcuna volta segreto, ed in tutti si vinceva per
  la metà e uno poi almeno; fuorchè nel derogare agli Statuti, che
  questo in tutti i Consigli si dovea vincere per i quattro quinti.

  Per il Consiglio del Cento si potevano statuire lire 100 il
  mese, le quali i Priori a piacer loro, senza stanziamento d’altro
  Consiglio che di questo, potevano spendere, non eccedendo però lire
  25 per partita. I Consigli del Popolo per sè soli eleggevano gli
  elettori quasi di tutti gli ufiziali.

  Quelli del Comune eleggevano i Sindachi, quando n’era il
  bisogno per gli affari pubblici, commettevano le Imbreviature
  o Protocolli dei Notai morti, emendavano i danni de’ fuochi e
  de’ guasti; stanziavano le spese piccole di lire 100 a basso di
  quella sorte però che secondo gli Statuti si potevano stanziare e
  deliberavano d’alcune altre cose di non molta importanza; tutti
  gli altri stanziamenti, provvisioni e riforme dovevano vincersi
  per tutti i Consigli, passando per ordine dell’uno e dell’altro
  ed ancora quelle cose che si trattavano per il consiglio de’ Savi
  o Richiesti, per gli quali il popolo dovesse essere aggravato o
  con ispese o con altro. Se quello che era proposto in un Consiglio
  non si vinceva, non si poteva di nuovo proporre in esso, finchè
  non fossero mutati i Priori, a tempo de’ quali era stata fatta
  la proposta. Nel medesimo giorno non poteva esser proposto ne’
  Consigli del Comune quello ch’era stato proposto nel Consiglio del
  Popolo.

  Eravi ancora il Parlamento generale o Consiglio pubblico, nel quale
  intervenivano i tre maggiori uffizi. Tutti gli altri Consigli e
  le dodici Capitudini ragunavansi in Santa Reparata ogni due mesi,
  quindici giorni dopo l’entrata de’ nuovi Priori, facevasi alla
  presenza di tutto il popolo, erane capo il Podestà. Era lecito
  ad ognuno del numero delle capitudini o de’ consoli proporre
  tutto quello ch’egli avesse stimato essere benefizio del Comune.
  Esaminavansi dopo le proposte da’ Priori se niuna ve ne conoscevano
  buona o da potersi fare proponendola altra volta ne’ Consigli
  minori e doveasi vincere come l’altre provvisioni e riforme.

  Le riforme e provvisioni e deliberazioni de’ Consigli erano
  distese e scritte a’ libri e rogati de’ sindacati, e le procure
  che occorrevano farsi per il Comune di Firenze dal notaio delle
  Riformagioni, il quale doveva essere della provincia di Lombardia
  di là dal Reno, ma non del luogo donde fosse il Podestà o Capitano.
  Eleggevasi per il Consiglio del Comune, e durava l’uffizio suo un
  anno, ma poteva essere raffermato.

  Le Capitudini delle Arti erano ventuna, oggi, le chiamiamo Consoli.
  Ciascheduna di esse aveva il Gonfalone entrovi la divisa della
  sua arte. Erano sottoposte al Difensore o Capitano obbligati
  a difendere l’uffizio suo, e seguirlo con arme e senza a sua
  richiesta, giuravanlo in mano sua, e nelle loro era giurata
  l’osservanza di questo da tutti i loro sottoposti. Eleggevano le
  sette Capitudini maggiori ogni sei mesi due signori della Zecca;
  uno era de’ mercatanti di Calimala, e l’altro di quelli del Cambio
  e due saggiatori dell’oro e dell’argento. I Signori avevano cura
  che non si coniasse se non buona moneta, e che la forestiera non
  buona non corresse; e però la libra pisana e la lucchese inferiori
  alla fiorentina, erano sbandite, siccome ogni moneta piccola di
  Toscana, e’ fiorini più leggieri d’un grano si tagliavano. Le
  medesime sette Capitudini insieme con i Priori eleggevano sei
  cittadini e un uffiziale forestiero sopra l’abbondanza delle
  vettovaglie. Chiamasi l’uffiziale il Giudice, i cittadini i sei
  della Biada; l’uffizio de’ cittadini durava due mesi, sei quello
  del Giudice; facevano questi condurre grano di diverse parti, il
  più di Romagna e di quello di Siena. Ne’ tempi di gran carestia
  per non aggiungere afflizione agli afflitti, facevansi ferie
  per le cause civili. Dodici danai per ogni staio di grano era
  dato dal Comune a chi ne conduceva a vendere in Firenze di fuori
  dello Stato; e chi ne conduceva più d’una soma era sicuro per il
  viaggio e per sei giorni di stanza, per debiti suoi privati e per
  rappresaglie, che fossero concedute contro la sua Comunità. Il
  fare rappresaglie era un sequestrare e rattenere tutti gli effetti
  pubblici e privati di una Comunità e le persone. Concedevansi
  le rappresaglie contro quelle Comunità, che non amministravano o
  si pretendeva che non amministrassero giustizia, o al Comune di
  Firenze o suoi sudditi, e se fra certo tempo non era soddisfatto
  il creditore, convertivasi l’equivalente in uso suo. Da questo
  ne nascevano molti inconvenienti e molti disastri nel negoziare,
  facendo l’una Comunità rappresaglia contro l’altra. Per sfuggirle
  emendava il Comune di Firenze il danno che pativa alcun forestiero
  di rubamenti fattigli nella città o contado; i denari però erano
  pagati, non trovandosi il delinquente, da quella Comunità o popolo
  nel quale era seguito il delitto. Ma se pure contro il Comune di
  Firenze erano concedute per causa privata, erano i principali
  obbligati a dar soddisfazione; se per pubblica si veniva agli
  accordi, e satisfacevasi, e molte volte usavasi mettere una
  gabella sopra le robe de’ Fiorentini che passavano per quella
  Terra, che faceva la rappresaglia, finchè fosse satisfatto a quel
  debito. I danari che si pagavano o riscuotevano per il Comune di
  Firenze, passavano tutti per mano de’ camarlinghi della Camera,
  i quali erano tre; stavano in ufizio due mesi, e proponevano ne’
  Consigli gli stanziamenti da farsi per le spese occorrenti. Tutti
  i pagamenti facevano con il consiglio di due dottori fiorentini
  a questo eletti ogni due mesi, chiamati avvocati del Comune,
  registravasi il tutto ne’ libri pubblici per il notaio della
  Camera, l’uffizio del quale durava quanto quello de’ Camarlinghi.

  Per i fatti della guerra eleggevansi per i rettori e’ Quattordici
  o Priori e per i Richiesti per quel tempo, ed in quel numero che a
  loro pareva, alcuni cittadini de’ principali con nome di Capitani
  di guerra. Provvedevano questi le cose necessarie per la guerra,
  intervenivano ne’ Consigli che appartenevano ad essa, e facendosi
  esercito, parte di loro andavano e parte ne rimanevano nella
  città; finito il loro uffizio non s’eleggevano altri, se non era
  il bisogno. Chiamavansi questi nei tempi più moderni i Dieci della
  guerra. In difetto loro era solito concedersi per i Consigli balía
  ed autorità al Podestà. Capitano e Priori sopra la fortificazione
  della città, sue castella e contado sopra il condurre soldati
  e sopra ogni cosa spettante a guerra per un tempo determinato.
  Negli eserciti comandava il Capitano generale della guerra, ch’era
  forestiero e signore, ed eleggevasi solo quando n’era il bisogno
  per quel tempo che pareva agli elettori. Il modo dell’elezione
  era il medesimo di quello del Podestà e Capitano. Conduceva seco
  un numero di cavalieri e di fanti espresso nella sua condotta.
  Fra i cavalieri ne dovevano essere alcuni di corredo. Pagavansi
  al Capitano generale della guerra tutti i danari, tanto dello
  stipendio suo quanto de’ soldati condotti da lui. Ogni soldato
  dell’esercito gli era sottoposto, due o più de’ Capitani di guerra
  andavano con esso con titolo di suoi consiglieri, che insieme con
  lui il tutto deliberavano. Davasegli un notaio pagato dal Comune,
  che scrivesse tutto quello che gli occorreva. Non essendo Capitano
  generale di guerra e bisognando cavalcare, per capo della cavalcata
  o esercito andava il Podestà, non potendo egli, il Capitano del
  Popolo o Capitani di guerra. Cavalcata ed andata si chiamava quella
  dove non si spiegavano i padiglioni, esercito dove si spiegavano.
  Alcuno de’ giudici de’ malefizi del Podestà andava in esercito
  per amministrare giustizia. I Connestabili e Capitani di fanti
  e di cavalli erano condotti per i sindachi del Comune, con quel
  numero di soldati che avevano in ordine. La rassegna de’ soldati
  facevasi ogni mese, o quando pareva a’ consiglieri, alla presenza
  del Capitano, per nome e cognome. Gli eserciti erano composti di
  mercenarii, ausiliari e sudditi, di fanti e cavalieri. I fanti
  erano pavesari, balestrieri, arcieri e lancieri. I cavalieri erano
  o alla leggiera o alla grave, ogni soldato a cavallo chiamavasi
  cavaliere; di corredo addimandavansi quelli di dignità fatti da’
  principi e signori. Gli ausiliari erano pagati da chi li mandava. I
  mercenarii e sudditi dal Comune. I cavalli mercenarii alla leggera
  avevano fiorini cinque il mese, quelli alla grave nove o poco
  più o meno. Ne’ sudditi non era altra cavalleria che quella delle
  cavallate. Le cavallate s’imponevano a chi più aveva il modo, e a’
  Guelfi ed a’ Ghibellini ordinariamente per un anno; per tutto il
  tempo avevano da 40 fiorini a 50. Imponevasi ordinariamente da 500
  fino in 2000, secondo i bisogni; a chi era imposto cavallata era
  obbligato a tenere un cavallo armigero non di maggior prezzo di
  fiorini 70 nè di minore di 35, con esso doveva andare in esercito
  quando gli era comandato, o mandarvi altri in suo luogo; per ogni
  giorno che cavalcava aveva soldi 15, se era cavaliere di corredo
  o giudice 20. I cavalli tanto degli stipendiati, quanto delle
  cavallate si bollavano del bollo della città e stimavansi alla
  presenza degli uffiziali del Comune, del Capitano e de’ soldati;
  se il cavallo si guastava, moriva, o era ferito, o ammazzato in
  servizio del pubblico, mandatane la fede tra cinque giorni a’
  Capitani di guerra, gli era pagato la valuta del danno, s’era
  guasto, se morto, dell’intiero prezzo; finchè non gli era emendato
  non era obbligato a ricomprarne di nuovo, e la paga gli correva
  come se l’avesse avuto, e dopo pagato aveva tempo alcuni giorni
  a provvedersene. Non poteva un cavallo essere emendato più d’una
  volta, e per questo gli emendati si contrassegnavano. Per arrolare
  ed assegnare i soldati e stimare i cavalli, erano eletti ogni
  anno sei cittadini. Negli eserciti generali andavano le cavallate
  di tutti i sesti. Nelle imprese minori andavano d’un sesto solo,
  o di più alla disposizione del consiglio de’ savi o Richiesti e
  de’ capitani di guerra, e l’uno e l’altro ogni tanti giorni si
  cambiavano. L’esercito generale si bandiva più giorni avanti, e due
  o tre prima che si muovesse si cavavano l’Insegne e Gonfaloni di
  Firenze, e spiegati appendevansi ad un luogo vicino alla città e
  quivi si faceva la massa. I soldati a piè del contado erano eletti
  per gli vicari, ed eranne loro capi; i vicari erano de’ migliori
  cittadini di Firenze. Eleggevansi per i Priori capitani di guerra
  e Richiesti, quando occorreva per quel tempo che si credeva che
  fosse per bisognare, mandavasene in tutte le provincie principali
  dello Stato, o solo in quello che pareva a’ medesimi elettori. I
  vicari avevano soldi 30 il giorno, i fanti 4, i guastatori 3. Se
  le cavallate di tutti i sesti andavano in esercito, alcuni de’
  fanti del contado restavano a guardia della città sino al ritorno
  loro, ed i cittadini sospetti il più delle volte per quel tempo si
  mandavano fuori; se l’esercito si faceva contro i Ghibellini, non
  cavalcavano i Ghibellini delle cavallate, ma i loro cavalli erano
  fatti prestare a’ Guelfi. I soldati di guardia delle fortezze erano
  dello Stato, i castellani cittadini ogni due mesi erano rassegnati
  per uno de’ cavalieri compagni del Potestà di Firenze; le paghe
  erano maggiori e minori secondo la qualità del luogo. Per sapere
  gli andamenti de’ nemici stipendiavasi uno per capo di ricevere e
  mandare spie. Per l’occasione della guerra o per altre spettanti
  al Comune mandavansi ambasciadori in diversi luoghi, eleggevangli
  i Priori, per cosa di molta importanza il Consiglio dei Richiesti;
  l’istruzioni erano loro date per gli elettori. Gli elettori erano
  de’ più degni cittadini, o no, secondo il negozio che aveano da
  trattare, o il personaggio cui erano mandati. In ogni ambasciata
  di qualche conto andavano cavalieri, dottori e cittadini privati
  ed un notaio. In quelle di grande importanza andava alcuna volta
  il Podestà, e l’ambasciata facevasi onorevolissima. In quelle
  di poco rilievo andava un cittadino privato e talvolta un solo
  notaio. Giuravano gli eletti per ambasciatori in mano del Podestà
  di fedelmente trattare i negozi loro imposti, nè per loro ottenere
  grazia o privilegio alcuno, se contraffacevano erano condannati in
  lire 1000. Il salario non poteva esser più di soldi 50 il giorno,
  e questo non si dava se non a chi conduceva seco almeno quattro
  cavalli, che secondo il numero di essi si eleggeva il salario, ma
  non andava ambasciadore che almeno non ne avesse due: il Podestà
  quando andava in ambasciata aveva lire 12 il giorno. I cavalli, che
  in ambasciata si guastavano, o morivano, erano dal Comune emendati.
  Mandavasi ambasciadori ancora per negozi di persone particolari
  e d’altre Comunità, ma pagavansi da quelli in servizio de’ quali
  andavano. Le lettere pubbliche scrivevansi in latino in nome del
  Podestà, Capitano e Priori, ed ogni sei mesi era eletto un notaio
  in Dettatore di esse. Con questa forma di governo si resse la
  Repubblica di Firenze dall’anno 1280 al 1292, nel quale si cominciò
  l’elezione del Gonfaloniere.




Nº III.

(Vedi pag. 259.)

  ISTORIA COMPENDIATA DI SAN GIMIGNANO.


Questo difetto è nella storia, che non si trova quasi mai scritta dai
vinti. Quello che si dicesse di Firenze dentro ai castelli e durante la
lunga caccia patita da essi, ognuno può agevolmente figurarselo, perchè
la vita dei castelli fu argomento favorito di molti racconti, sebbene
in Italia meno che altrove. Ma dei piccoli Comuni chi potesse sapere
le storie qui solamente nella Toscana, si vedrebbe innanzi come una
serie di piccoli drammi, dove non sempre ai Fiorentini toccherebbe la
parte migliore. Vero è che in tutti sottosopra le cose medesime sempre
verrebbero sulla scena, e ciò tanto più quanto più il campo fosse
angusto: ma insomma l’Italia si formò a quel modo, e ha la sua cellula
nel Comune, ed i più piccoli ne sono i primi vitali ingredienti. Non
è dei più piccoli quello che ora ci cade tra mano, ed è dei più noti.
San Gimignano è visitato da molti stranieri; nessun’altra terra o
castello di Toscana ritiene più della età di mezzo e meno fu invaso
dalle susseguenti: in quelle torri e nelle chiese e nelle case di forti
pietrami è pure qualcosa di non ricoperto dal fino intonaco dei tempi
moderni; le antiche memorie se ne conservano il possesso, la nuova
vita v’è poco entrata. Lo stesso accade generalmente; e per esempio
nell’Inghilterra, le città più anticamente monumentali si vanno a
vedere con grande rispetto, ma in quelle è sempre nelle strade la gente
più rada e pare si muova più lenta che altrove.

Di San Gimignano abbiamo origini favolose, le vere ci mancano. È ameno
il sito, capace il suolo di molti frutti, mite il clima: natura di
luogo in tutto diversa da quella più aspra dove fu posta Volterra, che
aveva il dominio di quel territorio. Qui era sorto già un castello,
anticamente come noi crediamo, sebbene la prima certa memoria che se ne
abbia non salga oltre all’anno 929, nè altra notizia ce ne rimanga per
tutto il primo secolo dopo al mille. Le torri però in tanto numero, e
antichissime, dimostrano avere quella terra (il come s’ignora) avuto
potenza di famiglie nobili assai di buon’ora; tanto non crebbe nei
primi tempi la vicina Colle, nè Poggibonsi che era stato castello
imperiale. Tenevano i Vescovi la signoria di Volterra, e contro ad
essi ebbe a combattere San Gimignano per la sua propria emancipazione,
la quale fu intera nei primi anni che seguitarono dopo alla pace di
Costanza. Dal 1200 cominciano atti di gente libera, il governo in mano
di Consoli, e da principio il Podestà, uno degli uomini della terra
stessa. Intanto Volterra anch’essa cercava sottrarsi ai Vescovi, uno
dei quali cacciato di sede ebbe soccorso dai Sangimignanesi nemici
al popolo di Volterra da cui si erano distaccati. Di qui lunghe
guerre che si allargarono in più vasto campo, quando le innumerabili
divisioni formarono quella dei Guelfi e dei Ghibellini. Ma in questa
lotta San Gimignano si rinforzava e le libertà sue ebbero autentico
riconoscimento da Federigo II imperatore l’anno 1241. Era uno di quei
Comuni tenuti dai militi, che è dire dai nobili, i quali sapevano
meglio intendersi con l’Imperatore; e seco andavano di gran cuore
contro al popolo di Volterra.

Prevalse pertanto assai tra questi la potestà imperiale; pagavano
volentieri a Federigo il feudo solito pagarsi ai Vescovi; i Potestà
usarono chiamarsi tali Dei et Imperatoris gratia. Ma ciò non toglieva
che al pari degli altri Comuni andassero contro a quella medesima
potestà, facendo per l’ampliazione del loro contado guerra ai castelli
che n’erano il nido. Seguirono gli anni della gran contesa per cui
salivano e scendevano con tanto fragore più volte ciascuna delle due
contrarie parti: San Gimignano modificava secondo i casi le istituzioni
sue cittadine, piegandole verso alla parte popolare come i tempi
volevano. Il popolo era ivi come a Siena rappresentato da un ordine
che si chiamò dei Nove, ristretto però nè mai caduto nel maggior
numero: quella terra ricordava sempre le origini sue, e manteneva le
istituzioni che ad essa erano naturali; troppe torri aveva per essere
mai bene guelfa.

Correvano allora tempi magnifici a San Gimignano: sorgeva il pubblico
Palazzo con altri edifizi, fioriva quella piccola repubblichetta
richiesta più volte per ambascerie dalle città e dai signori vicini,
di lei più possenti; i suoi magistrati andavano arbitri o pacieri
di grandi vertenze. Rimane tuttora in quelli archivi documento
dell’ambasceria che Dante Alighieri vi esercitò in nome della
Repubblica di Firenze agli 8 di maggio 1299; orava dinanzi al Potestà,
che era dei Tolomei da Siena, esortando il Consiglio generale a farsi
più vivo e rafforzare la lega toscana, verso alla quale parevano
essere le volontà dubbie, secondo le varie parti che dividevano i
Sangimignanesi. A procurare la concordia poco di poi venne della
persona sua in San Gimignano il Cardinale d’Acquasparta come Legato di
Bonifazio VIII; si fece una pace, ma fu presto rotta. Potenti famiglie
nemiche tra loro per gelosia di grandezza cittadina si chiamavano
guelfi o ghibellini, o bianchi o neri o di quanti altri nomi sa l’odio
cuoprirsi; nè mancarono a San Gimignano i consueti ammazzamenti, come
in ogni altra delle minori o delle maggiori terre d’Italia. Questo
ripetersi da per tutto degli stessi casi, questo inutile rivoltolarsi
durante più secoli, viene oggi chiamato da un nobile ingegno bellezza
di storia. A noi non pare; anzi agl’Italiani facciamo colpa del non
avere saputo men tristo rimedio inventare contro al sonno, malattia dei
popoli peggiore d’ogni altra per la parentela che ha con la morte.

Ma pure in quella età nascevano grandi fatti, in mezzo ai quali nè
il buon diritto alla sua propria indipendenza, nè una gran voglia di
mantenerla, bastavano a fare che un piccolo Comune avesse, come si
suol dire, voce in capitolo. Scese in Italia Arrigo VII, s’inalzò
Castruccio, la Toscana ebbe a difendersi contro al Bavaro e contro
al Re di Boemia. San Gimignano, posta in mezzo tra Volterra e Siena
e Firenze, volentieri avrebbe cercato sostegno da quella parte cui
potesse riuscire più utile amica: tirava da Siena i suoi Potestà e
alcune forme di reggimento; ma Siena era instabile, e troppo Firenze
pigliava la mano già sopra i vicini. Questa si diede al Duca di
Calabria; e San Gimignano, senz’altro pensare, dovè seguitarla. Non ne
avesse anche avuto voglia, andava insieme con la corrente guelfa, stava
con la Lega della quale Firenze era capo; e questa, come su tutti gli
altri aveva la forza che gli difendeva, così anche aveva l’arbitrio
a costringerli e una crescente volontà di farsi da tutti ubbidire.
Chiedeva di nome gli uomini e il denaro per le taglie che prima aveva
essa medesima decretate: di già i rifiuti o le renitenze si chiamavano
ribellione. Ma perchè uno Stato indipendente ti serva a tuo modo, è
necessario potergli comandare in casa dentro. Il primo d’aprile 1333
una lettera al Comune di San Gimignano gli dava ordine di ratificare
nel Consiglio del Popolo certe mutazioni fatte allo Statuto di quella
terra, nè so con qual titolo, da tre cittadini Fiorentini: dice la
lettera che ogni negligenza all’ubbidire, gli avrebbe fatti incorrere
in pena.

Era in San Gimignano potente su tutte le altre la famiglia degli
Ardinghelli. Se propriamente fossero Guelfi o Ghibellini io non lo
so, nè bene credo che lo sapessero essi stessi. A me parrebbe senza
calunnia potere affermare che furono Guelfi, quando con quel nome
potevano farsi un grande seguito nella terra; ma quando ad essi venne
la voglia o parve essere necessità, per mantenere il grado loro, di
uscire fuori dai termini della civile eguaglianza, allora di fatto
se non di nome furono Ghibellini. Ciò nonostante pare che molto se
la intendessero con la Repubblica di Firenze, la quale cercando sopra
la Toscana di avere un imperio, gradiva che le comunità inferiori, di
nome amiche ma in fatto suddite, dipendessero da pochi, perchè i pochi
è sempre più facile guadagnare e mezzi più certi si hanno a tenerli.
Il Comune di San Gimignano bandì gli Ardinghelli, ma lì appresso era
il luogo di Camporbiano, terra di Marzocco; e gli Ardinghelli di là
infestavano i Sangimignanesi tanto malamente, che alla fine questi
perduta pazienza, un giorno a bandiere spiegate e sotto alla condotta
del Potestà loro e Capitano di popolo, che era un Saracini di Siena,
andarono contro a Camporbiano, v’entrarono a forza e l’arsero. Questo
alla Signoria di Firenze parve delitto di lesa maestà; citò avanti
a sè il Potestà e tutti quelli della cavalcata; nessuno comparve;
per il che furono condannati come contumaci in lire cinquantamila,
con la comminatoria di essere arsi (così è scritto) il Potestà e
centoquarantasette Sangimignanesi. Chiesero grazia, e il Consiglio
generale di Firenze con voti centoventitrè contro cinquantuno condonò
la pena, con che i fuorusciti fossero rimessi in patria e riavessero i
beni loro: ma non andò molto che un’altra volta furono ricacciati.

Cedevano innanzi alla comunanza cittadina più forte di loro, fuori
trovavano chi gli proteggesse. Al Duca d’Atene si erano accostati
malcontenti di tutta Toscana, come a cosa nuova. In Firenze un
fuoruscito sangimignanese, capitano dei fanti della Signoria, teneva
in guardia il Palazzo: costui ne aperse la porta al Duca, dal quale
in premio di tanto servizio fu creato cavaliere: tornata libera la
città, fu anch’egli dipinto a vitupero come traditore. San Gimignano al
nuovo Duca aveva mandato il numero consueto di venticinque cavalieri e
cento pedoni, secondo la taglia; ma perchè non volle consentire subito
al richiamo dei fuorusciti, questi dapprima respinti con la forza
v’entrarono poi con le armi e col nome del Duca, il quale n’ebbe il
governo e prima cosa ordinò di fabbricare un cassero dentro la terra
istessa. Tornava questa in libertà dopo alla cacciata del Duca, ma più
che mai vessata dalle trame e dagli assalti dei fuorusciti, contro ai
quali non avendo possa, ricorse a Firenze. Si aggiunse la peste, dopo
alla quale San Gimignano mezzo vuotata d’abitatori e fuori battuta da
continui assalti dei suoi medesimi, non valendo più da sè a reggersi,
fece il primo atto di formale dedizione alla Repubblica di Firenze, che
fu per tre anni, da potersi rinnovare, accomunando le due cittadinanze,
con che avessero i Fiorentini la sola scelta del Capitano, quella del
Potestà rimanendo sempre libera in mano dei Sangimignanesi.

Questi credevano forse con un tale atto e sotto alla guardia della
Repubblica di Firenze potere costringere a una convivenza quieta le
parti contrarie. Ma fu invano, perchè gli esuli tornati potevano
troppo, e dentro aveva il Capitano dei Fiorentini messo innanzi
qualche altra famiglia da stare a contrappeso. Il che non fece che
più inasprire le inimicizie, perchè i Salvucci per tal modo favoriti
poterono tanto, che dietro un’accusa male provata persuasero al
Capitano, uomo dappoco, di condannare a morte due giovani degli
Ardinghelli: fu eseguita la sentenza in fretta e prima che da Firenze
venisse divieto. Peggio sino allora non si era mai fatto: agli
Ardinghelli cupidi di vendetta si aggiunsero i signorotti da Picchena,
vicino castello, e i Rossi famiglia di grandi, i quali cacciati da
Firenze vivevano sulle loro possessioni lì appresso. Insieme ed in
arme un giorno entrarono in San Gimignano, ed assalita la casa dei
Salvucci, che sulla piazza era delle maggiori, la posero a sacco ed a
fuoco. Questi si rifugiarono in Firenze; e allora fu gara tra essi e
gli Ardinghelli, quale dei due riuscisse con suo maggiore profitto a
dare la terra liberamente in potestà dei Fiorentini, che vi mandarono a
buon conto seicento soldati, i quali si tennero al di fuori delle mura.
Intanto i negoziati procedevano variamente, finchè agli 11 d’agosto
1353 fu stipulato l’atto di perpetua dedizione, per cui San Gimignano,
perduta affatto l’indipendenza, ebbe dai Fiorentini la Potestà; e per
l’interna amministrazione del Comune, mutato l’antico ordine, fu posto
come a Firenze un magistrato di Priori e un Gonfaloniere: il castello
di Picchena, smantellato, andò sotto la giurisdizione del Comune di San
Gimignano.

Ma prima di accettare in Firenze la sottomissione, avevano aspettato
che dugentocinquanta uomini della terra venissero a offrirla
personalmente; il partito per l’accettazione passò nei Consigli per
un voto solo. Dipoi fu scambio tra le due parti di cortesia: mandò
la Signoria un foglio bianco sottoscritto, dove i Sangimignanesi
ponessero quelle condizioni che volevano: questi risposero con un altro
foglio nel modo stesso: il primo esiste negli archivi pubblici della
terra, dell’altro è un ricordo. Con tutto questo però non vollero i
nuovi padroni essere da meno di quel che era stato nove anni prima il
Duca d’Atene; imposero ai Sangimignanesi l’edificazione di una rôcca
in luogo adatto e a loro spese; doveva essere sicurezza contro alle
discordie o alle ribellioni, ma era difesa nel tempo stesso contro ai
grandi, soliti a vivere fino allora secondo la legge comune e senza
divieti o esclusioni. In tutto il resto procederono largamente; il
che era una fina arte politica, ma era insieme un riconoscimento del
diritto che in Toscana più che altrove godeva il Comune alla sua
propria indipendenza, in tutto quello dove non fosse stato questo
diritto abbandonato dal Comune stesso per la sua propria conservazione.
Promisero anche l’esenzione dai balzelli straordinari e da certe
tasse minutamente specificate. Poi mantennero la promessa quanto suole
farsi in simili casi, e quanto i bisogni della Repubblica di Firenze
concedevano. Allora si andava per via di richieste al Consiglio delle
spese; così lo chiamavano in San Gimignano: questo si opponeva e
mandava ambasciatori che disputavano e infine pagavano, ma le più volte
meno del chiesto. Si mantenevano nelle apparenti relazioni tra’ due
Stati queste forme di parità: in cose o di confini o di commerci San
Gimignano mandava i suoi ambasciatori a trattare prima liberamente co’
vicini; e abbiamo accordi in tal modo fatti con Siena. Così, finchè
non fu distrutto in Firenze il libero stato, San Gimignano ebbe un
esercizio di volontà in cose pubbliche, una soddisfazione di certi
che sono bisogni dell’animo e dell’intelletto: quello che alla libertà
mancasse, trovava compenso di quiete e d’ordine e di sicurezza. Fatto
è, che pare la terra in quelli anni prosperasse, perchè gli edifizi
più ornati e più belli sorsero nel tempo della soggezione; le chiese
nel quattrocento furono abbellite da grande copia di pitture affresco
e in tavola dei più celebrati in quella età, come Benozzo Gozzoli e il
Ghirlandaio e Antonio Pollaiolo, ai quali si aggiungono senza troppa
inferiorità pittori sangimignanesi: fiorivano anche le lettere, e
diedero qualche uomo il cui nome non è affatto spento.

Ma ciò non faceva che non piangessero i loro antichi liberi tempi,
quando il bene come il male potevano farsi da sè medesimi. Nè certo
i soprusi mancavano, contro ai quali le terre soggette, ponevano
speranza nei Medici: ma questi, una volta che ebbero abbassato chi
stava di sopra, non rialzarono però gli altri, ed il comune livello
scese molto più basso di prima. D’allora in poi San Gimignano venne
sempre a scadere: nei due secoli del principato di casa Medici la
popolazione della terra scemò d’un terzo, quella del contado non perdè
che il sesto. Opere pubbliche non si fecero, e spesso le antiche furono
guaste per incuranza o perchè l’amore delle arti mancava e il gusto
era pessimo. San Gimignano si chiama sempre dalle belle torri, ma nel
cinquecento erano il doppio di quelle che ora bastano a darle aspetto
insolito e quasi fantastico.

Il canonico di quella Collegiata Luigi Pecori, pubblicava l’anno
1853 una Storia della patria sua, molto accurata e di buon giudizio.
Aggiunse in fine lo Statuto dell’anno 1255, ampliato e corretto nel
1314, le notizie risguardanti le cose ecclesiastiche, i pubblici
edifici, i cittadini di qualche nome, le opere d’arte, con assai buon
numero di documenti dei quali è ricco quell’archivio. Compose tavole
dei prezzi di molte cose e dei salari e delle pene che si pagavano in
moneta. Prima di lui Vincenzio Coppi dava la _Storia di San Gimignano_
l’anno 1695, in un bel volume in foglio, con dedica al principe
Ferdinando de’ Medici. Abbondano in quella ragguagli minutissimi
d’ogni cosa la quale importi o che all’autore paresse in qualche modo
importare al decoro della patria sua. Fornito di buone lettere più
che di sana critica, mantiene per vera una favolosa origine di San
Gimignano, sulla quale nei primi anni del quattrocento Mattia Lupi
aveva scritto un poema latino, da lui chiamato eroico, in quattro libri
di cattivi versi. Dissi in principio, e ripeto in fine, che vorrei
piuttosto sapere il vero del come potè sorgere a qualche grandezza da
molto antichi secoli questa terra.




Nº IV.

(Vedi pagg. 270 e 271.)

(_Archivio di Stato Diplomatico_, provenienza _Atti pubblici_).


_PROTESTATIO FACTA PER SINDICOS COMUNIS FLORENTIE DOMINO KAROLO
ROMANORUM REGI._

  In Christi nomine Amen. Anno sue salutifere Incarnationis Millesimo
  trecentesimo, quinquagesimo quarto Inditione VIIIª die vigesimo
  mensis Martii. Manifeste appareat omnibus presens instrumentum
  publicum inspecturis Quod Serenissimus et Invictissimus Princeps et
  dominus dominus Karolus Dei gratia Romanorum Rex et semper Augustus
  ac Boemie Rex, de innata Maiestati sue clementia, consensit
  expresse et de gratia speciali nobilibus et sapientibus viris

      Domino Barne de Rubeis           } militibus
      Domino Paczino de Strocziis      }
      Domino Loysio de Giamfigliacziis   Legum doctori
      Loysio de Mocziis
      Uguiccioni de Ricciis et
      Simoni de Antilla

  ambaxatoribus, sindicis et procuratoribus Comunis et Populi
  Civitatis Florentie, ut de ipsorum sindicatu sive procura patet
  publico instrumento scripto manu mei notarii infrascripti, ac
  etiam mihi notario infrascripto tamquam publice persone stipulanti
  et recipienti vice et nomine Populi et Comunis Florentie, quod
  Iuramentum eidem tamquam Romanorum Regi seu tamquam Imperatori
  prestandum per dictos Sindicos et pro dicto Comuni, quibuscumque
  verbis prestetur seu prestitum reperiri contingat, habeat et
  habere intelligatur infrascriptas reservationes modificationes
  et capitula, et perinde intelligatur esse ac si in eo seu eius
  prestatione dicta et infrascripta capitula essent apposita
  e expressa licet in ipsa figura verborum dicti Iuramenti non
  apponantur nec exprimantur. Ita quod dictum Iuramentum vires sive
  effectum non habeat contra dicta infrascripta capitula seu contra
  sensum ipsorum et ita actum consensum et conventum extitit inter
  eos.

  Reservationes autem modificationes et capitula sunt hec, videlicet:

  In primis, quod vigore Iuramenti prestandi et contentorum in eo,
  dictum Comune Florentie ad aliud seu ultra vel aliter non teneatur
  dicto domino Regi quam dictum Comune et alia Comunia Tuscie et
  Lombardie ab antiquo tenebantur et tenentur Imperio secundum
  Leges Imperiales et Iura comunia Romanorum Principum. Et quod
  dictum Iuramentum non deroget nec in aliquo preiudicet aliquibus
  privilegiis seu benefitiis concessis seu concedendis per dictum
  dominum Regem dicto Comuni Florentie, seu aliquibus promissionibus
  gratiis seu benefitiis, cum scriptura vel sine, factis vel fiendis,
  concessis sive concedendis per dictum dominum Regem dicto Comuni
  Florentie. Mandans expresse predictus dominus Rex mihi notario
  infrascripto, quatinus ad maiorem et clariorem predictorum memoriam
  de predictis publicum conficerem instrumentum. Acta fuerunt
  predicta per dictum dominum Karolum Regem, Pisis in camera predicti
  domini Regis, in domibus que dicuntur Giardinum sive viridarium
  Pieri Andree de Gambacurtis; presentibus testibus reverendissimo in
  Christo patre et domino domino Niccolao Patriarcha Aquilegiensi et
  principe honorando et venerabili in Christo padre domino Iohanne
  Episcopo Olomocensi et magnificis viris Marcardo Agustense,
  Thederigho Mindense, Vladislao duce Theschinense, Burghardo
  burgravio Magdeburgense et......... de Lippa, Bustone de Reilhartis
  ac nobilibus et prudentibus viris domino Dondaccio de Malingniis de
  Fontana de Plagentia, milite et Leggerio Andreocti Niccoluccii de
  Perusio, adhibitis et rogatis.

  Et Ego Angelus ser Andree domini Rinaldi, florentinus civis,
  publicus Imperatoris auctoritate notarius et iudex ordinarius,
  predictis omnibus in presenti facie contentis et scriptis dum
  sic fierent interfui, illaque mandata Regio et rogatu Sindicorum
  suprascriptorum publice scripsi et signum apposui consuetum.


_CAPITULA CONCORDIE INTER DOMINUM KAROLUM ET COMUNE FLORENTIE._

  In Christi nomine, amen. Anno sue salutifere Incarnationis
  Millesimo trecentesimo quinquagesimo quarto, Indictione VIII,
  die vigesimo primo mensis Martii secundum consuetudinem civitatis
  Florentie, Serenissimus Princeps et dominus dominus Karolus Dei
  gratia Romanorum semper Augustus ac Boemie Rex, et infrascripti
  Ambaxiatores et Sindici Populi et Comunis Florentie asseruerunt
  se super infrascriptis capitulis, die xxº presentis mensis martii
  predicti simul conclusisse et concordasse, videlicet:


  _Quomodo Priores sint vicarii Imperatoris. — Quod Civitas Florentie
  eiusque comitatus et districtus regantur per Populum et Comune et
  sub legibus ipsorum etc. — Aliqualis confirmatio sub missionum et
  aliarum conventionum._

  Primo, quod Priores Artium et Vexillifer Iustitie Populi et Comunis
  Florentie qui pro tempore fuerint toto tempore vite domini Regis
  Karoli presentis, etiam port Imperiales infulas susceptas, et non
  alius, sint eius vicarii generales et inrevocabiles tantum tempore
  vite domini Regis predicti, sicut predicitur, in civitate Florentie
  et eius comitatu et territorio et districtu, et in omnibus terris
  et locis que per Comune Florentie seu pro ipso Comuni tenentur,
  gubernantur, seu custodiuntur: terris vero, si quas de facto et
  non legiptime occupant ecceptis; super quibus non constituantur
  vicarii, neque aliquis alias seu aliqui alii constituantur neque
  sint offitiales ibidem, nisi per Populum et Comune predictum
  fuerint constituti. Quodque ipsi vicarii sic constituti nichil
  aliud possint nec aliter, nec sindicentur seu ad rationem
  administrationis coram predicto populo reddendam teneantur, nisi
  secundum Statuta ed ordinamenta Comunis Florentie et secundum Leges
  municipales, consuetudines et mores laudabiles hactenus observatos
  ibidem, sed sindicentur solummodo per dictum Populum et Comune vel
  offitiales dicti Comunis ad hoc deputatos seu deputandos secundum
  formam Statutorum dicte Civitatis. Et quod dicta civitas Florentie
  terre et loca per dictum Populum et Comune regantur custodiantur
  et gubernentur sub ea iurisdictione regimine et custodia laudabili
  ac sub illis magistratibus sub quibus ad presens tenentur et
  gubernantur seu teneri et gubernari solita sunt per dictum
  Populum et Comune et sub eisdem iuribus statutis et ordinamentis
  consuetudinibus et moribus laudabilibus iuste editis et edendis
  per dictum Populum et Comune seu loca predicta. Quos magistratus
  dictus Populus et Comune sibi et in locis predictis ad beneplacitum
  et pro sui libito possit eligere et constituere et iura municipalia
  et ordinamenta et alia predicta edere et condere cassare et mutare
  rationabiliter, secundum rerum et temporis exigentiam, ac eadem
  in tempore preterito iuste potuerint. Et quod in dicta civitate
  Florentie et locis predictis seu aliquo ipsorum aliqui offitiales
  cuiuscumque nominis vel conditionis non constituantur mictantur
  vel fiant, nisi solum per Populum et Comune Florentie, secundum sua
  ordinamenta consuetudines et mores laudabiles et illa intelligantur
  statuta iura, ordinamenta et consuetudines et mores laudabiles
  et laudabilia, iusti et iusta rationabiles et rationabilia que
  vel qui specialiter non reprobantur a iure. Quodque dictus Rex in
  submissionibus seu concessionibus dictarum terrarum seu locorum
  vel alicuius eorum voluntarie factis dicto Populo et Comuni eos non
  impediat, nec in regimine earundem. Et in terris huiusmodi que se
  sponte submiserunt eis, dum tamen sint Imperii, earum Incolis non
  contradicentibus, eos vicarios constituimus modo predicto: salvis
  tamen iuribus aliorum. Et quod convenctiones et pacta inite seu
  inita inter dictum populum et Comune ex una parte et dictas terras
  seu loca vel aliquos eorum ex altera, sicut iuste et rationabiliter
  procedunt, confirmentur et approbentur per dominum Regem predictum.


  _Irritatio condempnationum factarum per olim Imperatores._

  Item, omnes et singule sententie condempnationes forbannitiones
  et processus, per quoscunque divos Romanorum Imperatores et Reges
  predecessores domini Regis predicti, contra Populum et Comune
  seu singulares eius personas, in civitatem comitatum territorium
  seu districtum aut loca ipsius, et nominatim contra infrascriptos
  Comites de Battifolle, de Doadola, Albertum de Mangona et Neronem
  de Vernio ac eorum subditos late seu lati, facte seu facti, et
  omnes pene infamie note inhabilitates et defectus, seu etiam
  amissionis vel privationis bonorum qui vel que ex hijs sequi
  vel infligi a lege vel ab homine seu alio quovis modo contrahi
  potuissent, tollantur removeantur et relaxentur, quodque ipsi quo
  ad bona et omnia alia in integrum restituantur, de gratia speciali
  domini Regis predicti.


  _Liberatio Comunis a censibus retroactis._

  Item, quod predicti Populus et Comune Florentie, homines ipsorum
  et loca predicta sint liberi et absoluti ab omni et toto eo ad
  quod tenerentur Romanorum Regibus seu Imperatoribus vel ipsi sacro
  Imperio, de censu annuo Imperio sacro solvi debito et consueto,
  condempnationibus devolutionibus in fiscum, vectigalibus indictis
  et super indictis et aliis oneribus quibuscumque et hiis similibus
  provenctibus et obvenctibus, usque in presentem diem; solvendo
  tamen ad presens pro illis preteritis predictis Iuribus Imperii
  sacri illam summam pecunie pro qua gratiam domini Regis poterunt
  invenire.


  _Dispositio circa census futuros._

  Item, quod omnibus redditibus proventibus condempnationibus
  devolutionibus in fiscum, vectigalibus indictis et super indictis
  et aliis honeribus quibuscumque et hiis similibus sicut premictitur
  in quibus domino suo Regi predicto, tamquam Romanorum Regi, teneri
  potuerunt in futurum, et pro consequendo gratiam et favorem dicte
  Regie maiestatis, solvant censum annuum aliis Romanis Imperatoribus
  seu Regibus et Imperio solvi debitum et consuetum. Et quod ultra
  solutionem dicti census nomine futuri temporis non graventur in
  persona vel rebus. Quodque dictus Populus et Comune Florentie, toto
  tempore vite predicti domini Regis, et non alias seu alii omnia
  predicta et eorum quodlibet, que ipse dominus Rex iuste percipere
  posset, licite percipere possint et valeant.


  _Quod contra predicta nil fiat._

  Item, quod dominus Rex predictus nichil faciat contra vel ultra
  predicta et infrascripta. Et si quis adversus indultum Regium
  contrafecerit, indignationem domini Regis incurrat.


  _Quomodo privilegia concedantur de predictis._

  Item, quod dominus Rex de predictis omnibus que perpetuitatem
  sapiunt ac de iure concedi possunt, donet eidem Populo et Comuni
  Imperiale et Regium privilegium duraturum perpetuo: super hiis vero
  que tractu temporis transient, donet ei privilegium ad tempora vite
  sue.


  _Quomodo recognoscatur in dominum, et de prestando iuramento._

  Item, quod Comune et Populus Florentinus, iuxta oblationem
  factam per eos, constituant solepnes Sindicos legiptimum mandatum
  habentes, qui nomine et vice Comunis et Populi prefatum dominum
  Regem recognoscant Romanorum Regem et verum dominum ipsorum
  sicut alie civitates Tuscie et Lombardie ab antiquo tenebantur
  et tenentur Imperio secundum Leges Imperiales et Iura comunia
  Romanorum principum; sibique nomine dicti Comunis et Populi
  prestent fidelitatis debite iuramentum: salvis semper articulis
  qui superius et inferius expressantur. Sic tamen ut post Imperiales
  infulas susceptas, iuramentum renovetur.


  _De quadam protestatione fienda._

  Item protestatio admictenda sub literis Maiestatis Regie sonabit
  in haec verba videlicet: Quod vigore Iuramenti prestandi et
  contentorum in eo, dictum Comune Florentie ad aliud seu ultra
  vel infra aut aliter non teneatur dicto domino Regi quam dictum
  Comune et alia Comunia Tuscie et Lombardie ab antiquo tenebantur
  et tenentur Imperio, secundum Leges Imperiales et Iura comunia
  Romanorum principum. Et quod dictum Iuramentum non deroget nec in
  aliquo preiudicet aliquibus privilegiis seu beneficiis concessis
  seu concedendis per dictum dominum Regem dicto Comuni Florentie,
  seu aliquibus promissionibus gratiis seu benefitiis cum scriptura
  vel sine, factis vel fiendis, concessis sive concedendis per dictum
  dominum Regem dicto Comuni Florentie.


  _De modo compositionis solvende._

  Item, quod predictus Populus et Comune quantitatem pecunie,
  ratione preteriti temporis seu Iurium neglectorum, et censum annuum
  Imperio debitum et consuetum pro futuro tempore, debitis locis et
  temporibus, teneantur solvere prout apud Regalem fuerit ordinatum:
  sic tamen quod solutio fiat in Tuscia seu in Venetiis vel Padua.


  _Quomodo quidam rebelles restituantur._

  Item, quod forbanniti exititii seu expulsi de dicta Civitate
  Florentie, occasione celebris memorie domini Heinrici condam
  Romanorum Imperatoris Augusti, seu propter obedientiam et
  adhesionem factam sibi, reducantur ad domus suas et gaudeant
  possessionibus, prediis et rebus suis, et in eisdem promotione et
  favore dicti Comunis foveantur. Salvo quod predicta non preiudicent
  aliis condempnationibus si quas haberent ob alias causas: et etiam
  sic quod contenta in presenti capitulo fiant absque fraude vel
  dolo.


  _Quod Comune Florentie in terris quas detinet non vexetur, etc._

  Item, quod dominus Rex non impediet Comune et Populum civitatis
  Florentie in regimine civitatis Florentie ipsius seu castrorum
  et terrarum que per ipsum Comune et Populum in toto vel in
  parte, seu sub eo vel pro eo tenentur, reguntur et custodiuntur
  seu gubernantur, tempore vite domini Regis predicti, nec ipsam
  Civitatem seu terras predictas vel aliquam ipsarum in toto vel in
  parte alicui alii concedet seu dabit, non obstantibus supradictis.
  Set impetentibus eos vel se, adversus dictum Comune et populum
  Florentie, ius aut actionem habere contendentibus ministrabit
  iustitiam citationibus sententiis et aliis processibus iudiciariis
  ac etiam executione licterali; sed ipse Rex et sui officiales
  ad quamcunque requisitionem talium impotentium manum armatam vel
  potentiam non apponet; nec etiam faciet alia precepta penalia circa
  seu propter relaxationem seu dimissionem vel restitutionem dictarum
  terrarum seu locorum vel alicuius eorum.


  _Reservatio Regia, si contrafieret._

  Item, si dictus Populus et Comune vel singulares persone adversus
  prestitam fidem, Iuramentum et obedientiam debitam negligentia
  quavis, temeritate vel pertinatia excederent, reservat sibi dominus
  Rex potestatem plenariam penas quascumque reales vel personales
  infligendi iuxta decretum Regium, secundum delictorum et excessuum
  qualitatem.


  _Pro Aretinis._

  Item, circa predictas gratias concessiones et indulta, ubi locus
  extiterit, addi debeat infrascripta clausola que sequitur in hec
  verba: Salvo quod predicta non vendicent sibi locum in terris et
  castris Comunis Aretii nec in eorum curiis, que presentialiter
  pignori tenentur per Comune Florentie; que castra et terras liceat
  Comuni Florentie predicto retinere, donec ipsum Comune Florentie
  consecutum fuerit a Comuni Aretii creditum ad quod dictum Comune
  Aretii tenetur dicto Comuni Florentie. Et facta solutione dicti
  crediti per dictum Comune Aretii prefato Comuni Florentie ut
  predicitur, statim ipsum Comune Florentie teneatur et debeat eadem
  pignora restituere dicto Comuni Aretii.




Nº V.

(Vedi pag. 275)


MATTEO VILLANI.

Lib. IV, Cap. 77. — _Come fu offesa la libertà di Roma dai Toscani_.

  «Vedendo i falli commessi per li comuni ghibellini di Toscana,
  che liberamente sottomisono la loro libertà al nuovo imperatore,
  ci dà materia di ricordare per esempio del tempo avvenire, come
  col popolo romano i comuni d’Italia, e massimamente i Toscani....
  parteciparono la cittadinanza e la libertà di quel popolo, la
  cui autorità creava gli imperadori; e questo medesimo popolo,
  non da sè, ma la Chiesa per lui, in certo sussidio de’ fedeli
  cristiani, concedette l’elezione degli imperadori a sette principi
  della Magna. Per la qual cosa è manifesto, avvegnachè assai più
  antiche storie il manifestino, che il popolo predetto faceva gli
  imperadori, e per la loro reità alcuna volta gli abbattea, e la
  libertà del popolo romano non era in alcun modo sottoposta alla
  libertà dell’impero, nè tributaria come l’altre nazioni, le quali
  eran sottoposte al popolo e al senato e al comune di Roma, e per
  lo detto comune al loro imperadore: e mantenendo i nostri comuni di
  Toscana l’antica libertà a loro succeduta dalla civiltà del popolo
  romano, è assai manifesto che la maestà di quel popolo, per la
  libera sommessione fatta all’imperadore per lo comune di Pisa e di
  Siena e di Volterra e di Samminiato, fu da loro offesa, e dirogata
  la franchigia de’ Toscani vilmente per l’invidia ch’avea l’uno
  comune dell’altro, più che per altra debita cagione.[339]»

Cap. 78. — _Di quello medesimo_.

  «Seguitiamo ancora a dire le cagioni per le quali, oltre a ciò
  ch’è detto nel precedente capitolo, a’ comuni italiani, senza
  offesa del sommo impero, è lecito anzi debito il patteggiare con
  gl’imperatori. L’Italia tutta è divisa mistamente in due parti,
  l’una che seguita ne’ fatti del mondo la Santa Chiesa, secondo
  il principato che ha da Dio e dal santo impero in quello,[340]
  e questi sono dinominati guelfi....: e l’altra parte seguitano
  l’impero, o fedele o infedele che sia delle cose del mondo a Santa
  Chiesa, e chiamansi ghibellini.... e seguitano il fatto; che per
  lo titolo imperiale sopra gli altri sono superbi, e motori di
  lite e di guerra. E perocchè queste due sette sono molto grandi,
  ciascuna vuole tenere il principato; ma non potendosi fare, ove
  signoreggia l’una e ove l’altra, comecchè tutti si volessono
  reggere in libertà di comuni e di popoli. Ma scendendo in Italia
  gl’imperatori alamanni, hanno più usato favoreggiare i ghibellini
  che i guelfi; e per questo hanno lasciato nelle loro città vicari
  imperiali con le loro masnade: i quali continovando la signoria,
  e morti gli imperadori di cui erano vicari, sono rimasi tiranni,
  e levata la libertà a’ popoli, e fattisi potenti signori, e nemici
  della parte fedele a Santa Chiesa e alle loro libertà. E questa non
  è piccola cagione a guardarsi di sottomettersi senza patti a’ detti
  imperadori. Appresso è da considerare che la lingua latina....;
  e i costumi e’ movimenti della lingua tedesca sono come barbari,
  e disusati e strani agli Italiani, la cui lingua e le cui leggi e
  costumi e i gravi e moderati movimenti, diedono ammaestramenti a
  tutto l’universo, e a loro la monarchia del mondo. E però venendo
  gli imperatori della Magna col supremo titolo, e volendo col senno
  e con la forza della Magna reggere gli Italiani, non lo sanno e non
  lo possono fare; e per questo essendo con pace ricevuti nelle città
  d’Italia, generano tumulti e commozioni di popoli, e in quelli si
  dilettano, per esser per controversia quello ch’essere non possono
  nè sanno per virtù o per ragione di intendimento di costumi e di
  vita. E per queste vive e vere ragioni le città e i popoli che
  liberamente gli ricevono, convien che mutino stato, o di venire
  a tirannia, o di guastare il loro usato reggimento, in confusione
  del pacifico e tranquillo stato di quella città o di quello popolo
  che liberamente il riceve. Onde volendo riparare a’ detti pericoli,
  la necessità stringe le città e’ popoli che le loro franchigie e
  stato vogliono mantenere e conservare, e non essere ribelli agli
  imperadori alamanni, di provvedersi e patteggiarsi con loro: e
  innanzi rimanere in contumacie con gli imperatori, che senza gran
  sicurtà li mettano nelle loro città.»

Lib. V, Cap. I. — _Prologo_.

  «Chiunque considera con spedita e libera mente il pervenire a’
  magnifici e supremi titoli degli onori mondani, troverà che più
  paiono mirabili innanzi al fatto e di lungi da quello, che nella
  presenza della desiderata ambizione e gloria: e questo avviene
  perchè il sommo stato delle cose mobili e mortali, venuto al
  termine dell’ottato fine, invilisce, perocchè non può empiere la
  mente dell’animo immortale; ancora si fa più vile se con somma
  virtù non si governa e regge: ma quando s’aggiugne ai vizi,
  l’ottata signoria diventa incomportabile tirannia, e muta il
  glorioso titolo in ispaventevole tremore de’ sudditi popoli. Ma
  perocchè ogni signoria procede ed è data da Dio in questo mondo,
  assai è manifesto che per i peccati de’ popoli regna l’iniquo.
  L’imperial nome sormonta gli altri per somma magnificenza, al quale
  soleano ubbidire tutte le nazioni dell’universo, ma a’ nostri tempi
  gli infedeli hanno quello in dispregio, e nella parte posseduta per
  i cristiani tanti sono i potenti re, signori e tiranni, comuni e
  popoli che non l’ubbidiscono, che piccolissima parte ne rimane alla
  sua suggezione: la qual cosa estimano ch’avvenga principalmente
  dalla divina disposizione, il cui provvedimento e consiglio non è
  nella podestà dell’intelletto umano. Ancora n’è forse cagione non
  piccola l’imperiale elezione trasportata ai sette principi della
  Magna, i quali hanno continuato lungamente a eleggere e promuovere
  all’impero signori di loro lingua: i quali colla forza teutonica
  e col consiglio indiscreto e movimento furioso di quella gente
  barbara hanno voluto reggere e governare il romano impero; la qual
  cosa è strana da quel popolo italiano che a tutto l’universo diede
  le sue leggi e’ buoni costumi e la disciplina militare: e mancando
  a’ Tedeschi le principali parti che si richieggono all’imperiale
  governamento, non è maraviglia perchè mancata sia la somma signoria
  di quello.»

Nei capitoli sopracitati è istorica filosofia, e, a creder nostro,
della migliore. Qui è la dottrina del Machiavelli circa le mutazioni
dei regni, e qualche cosa anche di più, senza di che non riuscirebbe
quella altro che a sterile empirismo; e qui la retta interpretazione
di quella solenne ma spesso travolta e abusata sentenza che ogni
potere viene da Dio. Si noti pure come l’appellazione data di barbari
ai settentrionali, goffa e sguaiata al tempo nostro e pedantesca nel
cinquecento, fosse plausibile tuttavia quando di fresco era cominciato
quello che fu a noi risorgimento precoce e rapido anche troppo, e che
ad essi era un principiare con passi deboli per allora. E aveva il
fatto mostrato sempre, fino dal tempo della invasione, come i popoli
germanici a petto agli uomini italiani di quella età fossero incapaci,
non che a fare con loro insieme mischiato buono e compagnia, ma nemmeno
anche a bene opprimerli.

Quel che però giova maggiormente in questo luogo di rilevare, perchè
fu troppo dimenticato, è l’imperiale supremazia attribuita alla
città ed al popolo di Roma, secondo il giure che fu solenne tra gli
Italiani del medio evo, e senza il quale viene a frantendersi nel
creder nostro mezza l’istoria. Cotesto giure fu il principio e il
fondamento della dottrina guelfa: ma quella pure che l’Alighieri
promosse nel libro della Monarchia, non differiva se non in quanto
per lui era la monarchia del mondo direttamente trasmessa da questo
popolo agli Imperatori; laddove i guelfi diceano il popolo avere
concessa e trasmessa l’elezione ai principi dell’Allemagna, non da sè
ma per delegazione da lui fatta alla romana Chiesa ed ai Pontefici,
investiti per questa via del civil diritto, come essi erano del divino.
Era più antica la controversia di quel che sembri a prima vista; ed a
togliere di mezzo i Papi che vi si erano interposti, veniva il popolo
di Roma originariamente a professare la stessa dottrina che i giuristi
più assoluti nell’inalzare e nel difendere le ragioni dell’Impero.
Ma rinnegando l’autorità sia dei Pontefici sia del popolo, secondo
facevano i moderni ghibellini ed i Tedeschi generalmente, dice bene
Matteo nostro, che l’imperiale potestà non era più altro che un
_fatto_, o il diritto della forza senza ragione d’autorità.

Allorchè papa Leone III l’anno 800, il dì del Natale, dopo la messa,
all’improvvista poneva sul capo d’un re Franco il diadema imperiale
d’Occidente, e gli vestiva le spalle del manto dei Cesari; quella
sorpresa e quasi diremmo quella commedia di tanto pondo, non si vuol
credere che avesse altro motivo, tranne il pensiero di trasferire
tutta in chiesa di San Pietro quella imperiale investitura, che il
popolo di Roma avrebbe data nel Campidoglio. Al diritto di pontefice,
supremo capo della cristianità, Leone volle in sè congiungere anche il
diritto di naturale e legittimo rappresentante o delegato della città
di Roma, togliendo via la controversia con la solenne autorità del
fatto. I Pontefici non si arrogarono in quella età, nè più altre dopo,
in via giuridica la sovranità di Roma: e il diritto di questo popolo
e quello assunto dai Pontefici, e quello proprio degli Imperatori
i quali avevano la material forza e la traevano d’Allemagna; questi
diritti e questi fatti confusamente s’intramezzarono gli uni negli
altri per molti secoli, così com’era e doveva essere ogni diritto in
quella età, per le moltiplici tradizioni e la mancanza di norme certe.
Questo faceva Leone III; ma poco dopo ecco un altro fatto incontro a
quello, e fu manifestazione grande e solenne del fondamento che per
sè Carlo voleva dare al nuovo impero attribuitogli. Quando innanzi la
morte sua faceva egli la divisione fra tre suoi figli dei possedimenti
ch’erano quasi l’Europa intera, al maggior figlio, che dopo lui doveva
essere imperatore, assegnò Carlo tutto il settentrione e tutti i popoli
di tedesco sangue, sovrapponendo anco nel diritto quella porzione che
aveva in sè tutta ormai la material forza, a quelle due che erano
assegnate ai due minori fratelli coll’inferior titolo di re, come
una grande incubazione che la Germania dovesse fare sulle regioni del
mezzogiorno. Questa per lui era la consacrazione della forza, e così
egli la intendeva: due re dovevano con autorità minore spartirsi i
popoli di latino sangue cui era odioso il nome regio, ed i Tedeschi non
bene usciti dal paganesimo e dai boschi, ebbero il titolo imperiale che
importava la signoria del mondo.

L’ardimento di Leone che s’arrogava un diritto nuovo, e il testamento
di Carlo Magno, furono come fonti a due rivi, o a meglio dire, a due
torrenti che s’urtavano e incalzavano mischiati insieme nell’alveo
stesso. Ma il fatto di Leone non riusciva all’effetto suo senza creare
lungo contrasto; e la contesa tra la città ed i Pontefici romani
durava quanto l’altra contesa tra essi Pontefici e gl’Imperatori,
cioè tutta quanta l’età di mezzo. I signori dei castelli intorno a
Roma e nella città stessa, ora col popolo s’intendevano, ed ora al
popolo contrastavano come successori dei patrizi di Roma antica,
e non s’appellavano o male erano ghibellini. Cola di Rienzo ed il
Colonna continuavano sconciamente la divisione che in Roma antica
era tra ’l popolo e il senato, ma volevano lo stesso entrambi quanto
al negare o contrastare la sovranità pontificale: e in faccia poi
agli Imperatori, se il consacrarli si apparteneva al Papa solo come
pontefice, una figura di elezione si manteneva nella città di Roma,
nè in altro luogo la coronazione sarebbe stata tenuta buona; e
comunque i Papi risedessero in Avignone, a Roma andavano Arrigo VII,
e Lodovico di Baviera e Carlo IV, a cercare la corona quivi deposta
dai primi Cesari. Nè in Costanza Sigismondo fu sacrato imperatore,
benchè ivi il Papa fosse presente, e solenne l’occasione quanto altra
mai nella cristianità; ma in Roma egli, e poi Federigo III. Dopo del
quale essendo Roma caduta già nella condizione di città suddita ai
Pontefici, e i nuovi fatti e gli ordinamenti nuovi dovunque venuti a
soverchiare l’idea dominatrice del medio evo, perchè i principi e le
nazioni aveano titolo da per loro; cessava ben tosto la necessità di
accattare da Roma antica l’imperial titolo e la potestà: e Carlo V, nel
coronarsi imperatore in Bologna, io non so bene se più intendesse di
rinnalzare Clemente VII, o di abbassare la Sede di Roma facendo il Papa
uscirne fuori a consacrare sopra alla testa di Carlo V la nuova forma
e disusata di quella potenza che egli del tutto riconosceva dalla sua
spada e dalla fortuna.

Dopo lui nessun altro Imperatore venne in Italia per la corona, chè non
avrebbe legato gli animi nella Germania mezza protestante; e la potenza
di casa d’Austria stava oggimai ne’ possedimenti. Quelli d’Italia
appartenendo al ramo spagnuolo dei successori di Carlo V, la scemata
potestà dei tedeschi Imperatori fu agli Italiani poco gravosa: quei
di Germania avevano l’alta sovranità dei feudi imperiali, che ad essi
davano ingerenze nei minori stati per ogni resto indipendenti; scarso
provento ne ritraevano, e nelle guerre di religione un qualche raro
sussidio d’armi. Il diritto pubblico del medio evo reggeva tuttora gli
Stati d’Europa; ma soverchiato dai fatti nuovi, più non valeva se non a
dare qualche pretesto alle aggressioni e ad allungare i negoziati.

Per il possesso della Toscana all’estinzione di casa Medici gran tempo
prima antiveduta, i principi grossi aguzzarono le armi, e i diplomatici
le penne: l’Imperatore metteva innanzi l’antico dominio e le ragioni
dell’Impero; ma dopo averla prima assegnata ad un principe spagnuolo,
parve giovasse a mantenere quel che appellavano equilibrio darla per
ultimo ad un Lorenese. I Medici in quella decrepitezza della famiglia
loro, e nel politico abbassamento cui tutta Europa gli costringeva,
pure serbarono qualche dignità; e come erano per le origini e per
l’ingegno e le tradizioni, si dimostrarono cittadini. Sopra ogni cosa
volevan essi l’indipendenza della Toscana, che era oppugnata in via
legale dagli scrittori imperialisti; e di tale controversia giova qui
dire alcune cose spettanti alla materia nostra. Un libro col titolo
_De Libertate Civitatis Florentiæ ejusque Dominii_ fu impresso a
Pisa nel 1721, ed a Firenze, ma senza data, l’anno dipoi, regnante
ancora il terzo Cosimo. Per le memorie che ne rimangono, da prima
sarebbe stato quel libro messo insieme dal senatore Niccolò Francesco
Antinori, il quale mandato in gioventù da Cosimo III a studiar legge
in Salamanca, fu auditore della giurisdizione e degli studi di Firenze
e di Pisa, quindi inviato agli imperatori Giuseppe I e Carlo VI nelle
controversie per la successione. Il testo latino che a stampa si legge,
è dal Fabroni attribuito a Giuseppe Averani, cui altri aggiungono
il senatore Filippo Buonarroti e l’auditore Bonaventura Neri Badia,
ternario d’uomini molto insigni: Neri Corsini, ambasciatore in Olanda,
a Londra e a Parigi, e che poi fu cardinale, divulgò di questo libro
una versione francese. Replicava due anni dopo da Milano, ma pur senza
data, Filippo Barone di Spannaghel con due grossi volumi in folio,
e ponderosi di molta noia; il frontespizio, che è stranamente lungo,
comincia così: _Notizia della vera libertà Fiorentina, considerata nei
suoi giusti limiti_ ec. Il privilegio di Carlo IV, che fu occasione al
discorso nostro, e un altro simile poi concesso da Roberto imperatore
nell’anno 1401, e una pretesa ricompera della sua propria indipendenza,
che la Repubblica avrebbe fatta dal primo Rodolfo di casa di Habsburgo
già sino da quando fu istituito il priorato l’anno 1282 (sul quale tema
aveva scritto molto ampiamente il Borghini);[341] cotesti punti e molti
altri vengono in campo nella contesa che inutilmente si combatteva
con gli argomenti della legalità. Gli autori toscani sembrano talvolta
dimenticare quel nesso che univa all’Impero le città libere del governo
loro; le quali chiudevano all’Imperatore in faccia le porte e a lui
negavano collegarsi, come si è visto nel caso nostro; ma non sapevano
in via giuridica negargli il censo, e lo affrancavano qualunque
volta abbisognassero, per loro utile, dell’imperatore. Cessata poi
l’opportunità, pareva ai nostri aver fatto troppo, e quindi è che di
quell’accordo, che fu di tutti il più solenne, gli antichi storici
volentieri tacciono, se pur se ne eccettui Matteo Villani che lo
promosse: alla Repubblica ed al principato premeva egualmente non dare
armi alle pretensioni, che ogni tratto rinascevano, della imperiale
supremazia. Ma il Tedesco, per l’incontro, senza altro discorso chiama
ribelli quelle città e provincie, le quali avevano scosso il giogo
quando ai lontani Imperatori mancò la forza che lo teneva fermo; nè
mai rifina dal predicare la beatitudine che sarebbe stata alle città
italiane, vivere suddite ai Tedeschi: si fonda bene egli sul diritto
di conquista, ma oblìa che di pari a questo diritto va quello pure di
emancipazione.

Nella Biblioteca Riccardiana è un esemplare di questo libro con
postille marginali d’Anton Maria Salvini. Giuseppe Sarchiani le
trascriveva in altro esemplare che è presso di noi, e con esse
noi vogliamo por fine al discorso, perchè sieno a edificazione di
quelli che credono soli intendersi di libertà, e tanto forse non si
aspetterebbero da un letterato degli ultimi anni di casa Medici. Daremo
pertanto delle note del Salvini quelle che spettano a politica, omesse
altre, le quali sono di mera filologia: la nostra copia fu raffrontata
sul volume Riccardiano.

  «_Non bene libertas pro toto venditur auro_. — Nella tragedia
  inglese, _Il Catone_ di Addison, Sempronio repubblicante romano
  così si esprime: Lucio tenero sembra della vita; Ma ch’è vita? non
  è in piedi starsi, E la fresc’aria trar di mano in mano, O il sol
  mirare: è libero esser, vita. Allor che libertà è andata, viene
  Insipida la vita e senza gusto. — »

Il dotto uomo pubblicava di tutta questa tragedia una versione o più
veramente (com’egli suole) interpretazione in linguaggio famigliare,
dove i versi stanno _pro forma_.

  «Voleva il Tedesco (come si raccoglie dalla sua prefazione) ridurre
  Firenze alla foggia delle città anseatiche di Germania, oppure in
  peggiore condizione. Il dipendere dall’Impero (egli dice) non è
  cosa odiosa; ma gli diranno altri, che odiosa cosa è semplicemente
  e assolutamente il dipendere. — Un ministro lucchese, essendogli
  fatto celia del suo piccolo Stato da uno Spagnuolo, disse: la
  mia repubblica comanda a pochi, ma non ubbidisce a nessuno. — I
  contadini lucchesi la domenica in albis la domandano la festa della
  santissima Libertà.

  Il popolo non c’è più; l’autorità è del Senato fiorentino insieme
  col Principe.

  Firenze, Lucca, Siena, tre repubbliche delle quali con sua gloria
  si regge Lucca.

  Dice Virgilio: _Aeneadæ in ferrum pro libertate ruebant_; onde
  si vede che almeno anticamente la libertà non era nome specioso,
  conforme si dà a credere il Tedesco. — Libertà poi limitata è
  serva, o libertà non libera, e ridotta a semplice titolo. Libero è
  un popolo quando può far ciò che vuole in ordine al buon governo,
  senza domandarne licenza ad altri.

  La generazione delle repubbliche è quando un popolo con atti
  possessorj si riduce in libertà, e questa repubblica non si può dir
  tiranna (come suppone quell’autore teutonico), quando si sottraesse
  dall’ubbidienza del suo signore; ma il popolo suo sarebbe da
  principio ribelle, poi col tempo e col possesso continuato di
  una naturale recuperata libertà, sarebbe giustificato, come le
  signorie e’ principati (prese in principio per via d’usurpazione)
  si giustificano col tempo, per fuggire la mutazione de’ dominii. —
  Gli Svizzeri e gli Olandesi, secondo il discorso dell’opponente,
  sono repubbliche tiranne; ma _omnis potestas a Deo est_, tanto
  le repubbliche quanto i principati. — L’Impero romano cadde e si
  divise in tanti pezzi. I possessori di questi pezzi, ancorchè
  potessero essere da principio usurpatori, si giustificano per
  lo lungo possesso; Francia, Spagna, Inghilterra facevano parte
  dell’Impero romano.

  »Il nome di Repubblica pare che grammaticalmente importi
  indipendenza, l’essere indipendente (_autonomos_). Ragion di stato,
  detta dai Greci _politica_, non volea dire utile del principe,
  ma utile del popolo. Democrazia e aristocrazia convengono in
  genere di repubblica, e tutte due s’oppongono alla monarchia,
  genere di governo disapprovato da Dio ne’ Libri dei Re. Dante,
  ch’era ghibellino, dice nella _Monarchia_, che tutti i governi si
  devono ridurre all’unità, e a un centro il quale è, secondo lui
  ghibellinissimo, l’Impero. La nostra città però si è mantenuta
  sempre guelfa e divota di Francia, e per lo celtismo si può dire
  che perdesse la libertà. Luigi Alamanni, poeta del re Francesco I,
  arringò al popolo perchè si buttasse dalla parte dell’Imperatore
  Carlo V (veggasi il libretto del Savonarola al gonfaloniere
  Alamanno Salviati). Il medesimo Savonarola fece gridare a tutti in
  sua predica, _Christus rex populi Florentini_. Cosimo I fu creato
  duca dal Senato fiorentino _plenis liberisque suffragiis_ (come sta
  pubblicamente registrato a lettere di bronzo nella gran piazza);
  e i suoi successori, nelle monete, dissero D. G., cioè (come ognun
  vede) _Dei gratia_.

  Il Casa sapea molto di greco, e prese la forza greca. Il Borghini,
  buono antiquario, erudito uomo, amante della patria, avrà
  certamente saputo di greco. Gli altri storici nostri toscani non ne
  sapeano; i nostri storici latini sì, come l’Aretino, il Poggio, lo
  Scala. — Le storie romane, senza ricorrere alle greche, non bastano
  per imprimere sentimenti di libertà e di amor per la patria.
  Insomma, le antiche storie sono piene di spirito di libertà; le
  moderne, di servitù per lo più.

  Tiranno non era quello che facesse crudeltà, o che non piacesse, ma
  quello che avesse tolta la libertà alla Repubblica; e quantunque il
  Principe fosse buono e giusto, il Tirannicida n’era premiato, come
  Armodio e Aristogitone in Atene.[342]

  _Possideo quia possideo_. Questo titolo giustifica ancora le
  possessioni degli Stati, che al principio furono usurpazioni; _ne
  regna et dominia sint in incerto_.

  È un argomento inutile dei poeti principali italiani il lamento
  sopra l’Italia, ma disegna un uomo giusto e amatore della patria.
  I predicatori si sfiatano talora senza frutto, non per questo son
  vane le prediche.

  »Cicerone, _de Legibus_, scrive: _Legum interpretes, iudices; legum
  ministri, magistratus; legum denique idcirco omnes servi sumus, ut
  liberi esse possimus etc._

  La libertà senza governo civile o principesco sarebbe licenza o
  bestialità. Onde, in questo rapporto, repubblica e principato son
  tutte due dominii non diversi.

  Il mio statista, non fate tanto il critico della letteratura: ci
  conoschiamo; ritrinciatevi[343] nella politica.»

Sul frontispizio di quel libro, il quale venne attribuito al barone
di Spannaghel, il Salvini scrisse: «Ho udito dire che sia opera di
Goffredo Filippi sassone, stato molto a Ginevra, ora a Milano. C’è chi
dice che possa essere opera del signor Giuseppe Bini segretario del
signore Colloredo Governatore di Milano, il quale Bini me l’ha donata.»




Nº VI.

(Vedi pag. 316.)


PROVVISIONE DEL 27 GENNAIO 1371 DALL’INCARNAZIONE.[344]

Pubblichiamo per intero questa Provvisione, il che faremo qualche
altra volta, dove le forme sieno parte integrante e necessaria a
bene intendere il carattere dell’atto istesso. Vogliamo anche poi
dare qualche esempio dello stile usato da questa Repubblica, e delle
solennità mantenute nelle Provvisioni che l’una con l’altra spesso si
disfanno, ma sempre _pro bono et pacifico statu civitatis Florentiæ_.
In questa prima è da notare come i Capitani della Parte guelfa, i
quali imponevano alla Signoria questa molto singolare deliberazione, la
presentassero alla Signoria istessa in forma di umile supplicazione,
chiedendo ai Magnifici Signori si degnino promulgare quelle cose che
minutamente nella supplica o petizione sono descritte.

  In Christi nomine, amen. Anno incarnationis eiusdem millesimo
  trecentesimo septuagesimo primo, indictione decima, die vigesimo
  septimo mensis ianuarii, in Consilio domini Capitanei et Populi
  Florentini; — et die vigesimo octavo dicti mensis ianuarii, in
  Consilio domini Potestatis et Comunis Florentie, — totaliter
  approbata admissa et acceptata fuit infrascripta petitio et
  provisio. —

  Vobis magnificis Dominis dominis Prioribus Artium et Vexillifero
  iustitie Populi et Comunis Florentie humiliter supplicatur, pro
  parte Capitaneorum Partis guelfe nec non plurimorum honorabilium
  civium civitatis Florentie, quatenus, pro bono et pacifico
  statu dicte Civitatis et securitate status guelforum dicte
  Civitatis, dignemini, una cum officio Duodecim Bonorum, virorum,
  deliberare et per solempnia et opportuna Consilia dicti Populi
  et Comunis Florentie, stantiari reformari et provideri facere, et
  Universitati guelforum dicte Civitatis, in perpetuum, privilegium
  concedere: Quod, decetero, perpetuis temporibus, quando, ubi
  et quotiens, fieret, occurreret vel immineret seu fieri vellet
  aliquod stantiamentum, provisionem, ordinationem, statutum vel
  reformationem seu aliam quamcumque dispositionem, per opportuna
  Consilia dicte Civitatis, que tangerent vel respicerent,
  principaliter, accessorie vel incidenter, statum, honorem,
  reformationes, provisiones, statuta, privilegia, potestatem,
  consuetudinem seu ordinamenta, iura, res vel bona Partis guelfe
  vel Universitatis guelforum dicte Civitatis, presentia vel futura,
  vel dicti Populi et Comunis Florentie, edita facta vel concessa in
  favorem Partis predicte, et seu edenda vel concedenda, seu quod
  cederet in eorum vel alicuius eorum augmentum vel diminutionem,
  mutationem, alterationem vel variationem seu additionem; requiratur
  de necessitate et servari debeant substantiales solempnitates
  infrascripte, videlicet.

  Quod domini Priores Artium et Vexillifer iustitie dicti Populi et
  Comunis, qui pro tempore fuerint, ante omnia, illud quod eisdem
  videretur reformandum, stantiandum, providendum, variandum,
  revocandum, addendum vel immutandum vel minuendum, vel aliquid
  aliud circa predicta vel eorum aliquod disponendum; poni et micti
  faciant, mandent et precipiant ad partitum et ad fabas nigras
  et albas inter Capitaneos Partis guelfe et officia priorum et
  secretariorum dicte Partis et seu duas partes eorum, simul,
  in palatio Populi et Comunis Florentie congregatorum: an illud
  sit utile vel expediens dicte Parti et Universitati guelforum
  ipsius. Et si optineantur per maiorem partem ad minus predictorum
  Capitaneorum, priorum et secretariorum ibidem astantium (dummodo
  sint presentes due partes ipsorum Capitaneorum et suorum priorum
  et secretariorum) illud esse utile et expediens, possit super eo
  procedi ad ulteriora, secundum reformationem Comunis Florentie,
  aliter non. Et quod predicti Capitanei, quando et quotiens per
  prefatos dominos Priores et Vexilliferum vel eorum parte fuerint
  requisiti, de ponendo vel mictendo dictum partitum, teneantur
  ea die vel sequenti, sub pena centum florenorum pro quolibet,
  congregari et seu congregari facere in palatio dicti Populi et
  Comunis predictos priores et secretarios dicte Partis, et seu
  duas partes eorum ad minus, et inter eos et dictos priores et
  secretarios principales et non substitutos, mictere et seu micti
  facere ad partitum illud super quo, per prefatos dominos Priores
  et Vexilliferum, requirerentur, sub modo et forma predictis. Et
  si optineri contingat, ut prefertur, procedatur ad ulteriora
  ut superius dictum est; non tamen artentur domini Priores
  vel aliquis eorum ad ulteriora procedere nisi in quantum eis
  placuerit. Et si non obtineatur, ut prefertur, non possit pro tali
  requisitione facta per dictos dominos Priores et Vexilliferum per
  ipsos Capitaneos inter se, Capitaneos et secretarios et priores
  predictos, ponere dictum partitum ultra tres vices, nisi forsan
  super eodem, per alios dominos Priores et Vexilliferum subcessores,
  fuerint iterum requisiti: quo casu servetur in omnibus et per
  omnia forma predicta. Et quod ultra vel aliter factum reformatum
  stantiatum provisum vel ordinatum fuerit in predictis vel circa
  predicta non valeat et non teneat, sed sit nullum et irritum ipso
  iure. Et quod quilibet contra predicta vel aliquod predictorum
  veniens vel faciens, quoquo modo, casu vel vice qualibet, incidat
  in penam florenorum auri duorum milium, applicandorum Camere
  Apostolice; et nichilominus, ipso facto, sit et esse intelligatur,
  habeatur et reputetur et tractetur in omnibus et per omnia pro
  ghibellino, non vere guelfo et pro suspecto Parti guelfe, et ac
  si, expresse et secundum formam reformationum Cumunis Florentie et
  Partis guelfe predicte, foret pro ghibellino et non vere guelfo et
  pro suspecto Parti guelfe ammonitus, absque aliqua exceptione vel
  reclamatione, et absque spe alicuius restitutionis, cancellationis
  vel indulgentie. —

  Super qua quidem petitione — domini Priores et Vexillifer,
  habita invicem et una cum officio Gonfaloneriorum sotietatum
  Populi et cum offitio Duodecim Bonorum virorum Comunis Florentie
  deliberatione solempni; et demum inter ipsos omnes in sufficienti
  numero congregati, in palatio Populi Florentini, premisso et
  facto diligenti et secreto scruptinio et obtento partito ad fabas
  nigras et albas, per viginti octo omnium ipsorum; — providerunt
  ordinaverunt et deliberaverunt, die XXVII mensis ianuarii anno
  Domini MCCCLXXI, indictione decima: Quod dicta Petitio et omnia in
  ea contenta procedant, admictantur firmentur et fiant et firma et
  stabilita esse intelligantur et sint, et observentur et observari
  possint et debeant et executioni mandari in omnibus et per omnia,
  secundum Petitionis eiusdem continentiam et tenorem. —

Insieme alla sopra riferita Provvisione pubblichiamo, a più amplia
dichiarazione di questa materia, il testo della forma di giuramento
alla Parte, il quale doveva prestarsi da quei cittadini che volevano
essere ammessi come veri Guelfi. Si legge in due atti de’ 17 e 21
agosto 1357 trascritti nel Registro originale delle Provvisioni
di quell’anno, e rogati da ser Piero di ser Grifo da Pratovecchio
notaro delle Riformagioni; in ciascuno dei quali precedono i nomi dei
cittadini ammessi a giurare, e poi segue:

  Volentes pro eorum parte, reverenti et humili vicissitudine se
  habere, gratiam ipsam eis et eorum cuilibet, et eorum et cuiuslibet
  eorum posteris, filiis et descendentibus, per lineam masculinam
  factam, — devotis animis et curvatis capitibus, pro se ipsis
  et quolibet eorum, ac etiam vice et nomine omnium et singulorum
  eorum filiorum, posterorum et descendentium per lineam masculinam,
  accettaverunt. Et insuper, dictis nominibus et quolibet eorum
  in solidum constituti, in presentia dominorum Priorum Artium
  et Vexilliferi iustitie, Gonfaloneriorum sotietatum et Duodecim
  Bonorum virorum, et de eorum beneplacito et assensu, promiserunt
  dictis dominis Prioribus et Vexillifero et michi Petro notario,
  infrascripto, tanquam publice persone, stipulanti pro Comuni
  Florentie; et corporaliter iuraverunt, sacrosanctis Evangeliis
  manutactis: se et quemlibet eorum et eorum posteros, filios et
  descendentes per lineam masculinam esse perpetuo in futurum vere
  guelfos de Parte guelfa, et devotos et obedientes Sancte Matris
  Ecclesie, et sue captholice Partis guelfe; et omnia et singula
  facere que ad conservationem seu augumentum status guelforum
  Civitatis predicte, et ad exterminium emulorum cederent seu cedere
  credent, et se a contrariis abstinere.

E pure vogliamo dare qui il testo della citata Riformagione dell’11
dicembre 1364, approvata lo stesso giorno nel Consiglio del Capitano e
Popolo e il giorno seguente in quello del Potestà e Comune; la quale
proibisce ogni ricorso al Papa che fosse inteso a ottenere sgravio
o dispensa dalle leggi e ordinamenti della Parte guelfa. Speriamo,
quando che sia, di avere intero il Codice diplomatico di questa Parte
con tutte le carte conservate in questo Archivio di Stato, e che ne
mostrano la politica importanza.

  Fundamenta Partis guelforum firmare cupientes, domini Priores
  Artium et Vexillifer iustitie Populi et Comunis Florentie,
  instantibus et infrascripta fieri petentibus multis zelatoribus
  dicte Partis, pro bono publico et comuni securitate status
  guelforum: habita super infrascriptis omnibus et singulis,
  invicem et una cum offitio Duodecim Bonorum virorum Comunis
  Florentie deliberatione solempni, — deliberaverunt, die decimo
  mensis decembris, anno Domini millesimo trecentesimo sexagesimo
  quarto. —

  Quod nullus cuiuscumque condictionis existat, singularis persona,
  corpus seu collegium quodcumque, per se vel alium, quoquo modo
  adtentet, aliquam supplicationem Summo Pontifici vel eius
  locumtenenti seu Apostolice Sedis legato seu sacro Collegio
  Cardinalium seu alie cuicumque persone porrigere, seu eam scribere
  vel dictare, super remissione seu suspensione iuramenti seu pene
  alicuius, Camere Apostolice applicande; seu aliquid aliud facere,
  cuius vigore liceat, sine metu periurii vel pene dicte Camere
  applicande, aliquid disponere innovare corrigere vel reformare,
  contra vel preter formam ordinamentorum seu reformationum Populi et
  Comunis Florentie, hactenus editorum seu que in futurum edentur,
  in favorem Partis guelfe, contra ghibellinos seu suspectos
  dicte Parti (que ordinamenta firmata sunt vel erunt iuramento et
  adiectione pene dicte Camere applicande); nisi predicta fierent de
  consensu dominorum Priorum Artium et Vexilliferi iustitie Populi et
  Comunis Florentie, Gonfaloneriorum sotietatum Populi et Duodecim
  Bonorum virorum dicti Comunis et Consulum viginti unius Artium
  civitatis Florentie, nec non Capitaneorum dicte Partis guelfe,
  Priorum pecunie dicte Partis et Consilii Credentie dicte Partis,
  vel saltim duarum partium de tribus partibus ad minus cuiuslibet
  dictorum offitiorum (intelligendo dictos Consules quantum ad
  predicta, esse unum Collegium seu offitium); posito inter eos
  ad secretum scruptinium et partitum ad fabas nigras et albas, et
  obtento partito. De quo consensu appareat singulariter publicum
  instrumentum, scriptum manu notarii dominorum Priorum Artium et
  Vexilliferi iustitie, videlicet de consensu eorum et dictorum
  Gonfaloneriorum et Duodecim et Consulum predictorum: de consensu
  vero Capitaneorum Partis, Priorum pecunie et Consilii Credentie
  dicte Partis apparere debeat publicum instrumentum scriptum manu
  notarii dicte Partis.

  Si quis vero (quod absit) contra ea que supra dicta sunt aliquid
  adtentare presumpserit, puniatur pena librarum quingentarum f.
  p.; et nicchilominus talis contrafaciens ipso facto intelligatur
  esse et sit ghibellinus et suspectus dicte Parti, et omni offitio
  et benefitio Comunis predicti nec non etiam dicte Partis privatus
  et perpetuo remotus. Et nicchilominus eorum nomina et prenomina
  in libris dicte Partis describantur, tanquam ghibellini, inter
  alios ghibellinos, ad perpetuam rei memoriam; nec in perpetuum
  possint exinde abradi vel aboleri, pena incendii, tanquam falsario,
  abrasori vel cancellatori huiusmodi imminente. Et ex nunc notarius
  dicte Partis intelligatur habere et habeat mandatum a Capitaneis
  qui pro tempore erunt, illum seu illos tales ex parte Capitaneorum
  dicte Partis monendi quod renuptient et abstineant offitiis
  et ab offitiis supradictis, sub pena remotionis ab offitio. Et
  intelligatur esse et sit licentia concessa cuilibet de predictis
  accusandi et notificandi, absque aliqua solutione alicuius gabelle
  seu diricture seu promissione de prosequendo et sine satisdatione
  aliqua prestanda, et cursu temporis non obstante. Et quod quilibet
  rector possit teneatur et debeat super predictis procedere ex
  suo offitio et ad denunptiationem et notificationem cuiuscunque
  persone, etiam si sua non intersit, et punire in predictis;
  privillegio vel immunitate aliqua non obstante nec temporis cursu.
  Non obstantibus etc., cum clausulis opportunis et penalibus.




Nº VII.

(Vedi pag. 339.)

DISCORSO D’AUTORE INCERTO, SCRITTO L’ANNO 1377

_DEL PRINCIPIO E DI ALCUNI NOTABILI DEL PRIORATO._

  (Dal MIGLIORE, _Zibaldone Istorico_, nº 29, e dal BORGHINI
  _Spogli_, Cod. 43, ambedue nella Magliabechiana, Classe XXV. —
  _Delizie degli Eruditi_, tomo IX, pag. 274).


_Introduzione del Borghini al seguente Discorso._

  »Il discorso qui di sotto fu da me trovato in un libro antico, o
  per me’ dire, vecchio, e tutto intorno alla materia dell’ammonire.
  Chi se ne fusse l’autore non si vede: ma ben si può dal fatto
  indovinare, che fussi scritto poco innanzi al caso de’ Ciompi, e
  da persona che o per avere auti gli antenati suoi ghibellini, o
  per altra cagione non piccola, stette con gelosia di sè stesso. E
  dà alcuna notizia del progresso del Priorista; e perchè in quei
  tempi avevano cognizione di molti particolari, che non possiamo
  avere oggi noi, è verisimile, ed a me pare, che dia assai presso al
  segno, e che se ne possa cavare assai di buono.»


  Nel 1282 si cominciò in Firenze l’officio de’ Priori delle Arti,
  che al presente sono e trassonsi per più onesto modo, e per avere
  più cardinali uomini al reggimento, di tre borse de’ Consolati
  delle maggiori e più orrevoli Arti di Firenze; ciò furono Calimala.
  Lana e Cambio.

  Piaqque a’ cittadini l’offizio e ’l modo, e di presente aggiunsono
  tre Arti, acciò che fussino sei Priori, uno per sesto, ed
  aggiunsono l’Arte de’ Medici e Speziali, Por Santa Maria e Vaiai.

  Questi Priori stavono a mangiare e a bere nella casa appresso alla
  Badia di Firenze; e fu dato loro sei berrovieri e sei messi, perchè
  potessino richiedere i cittadini.

  Insino del 1292 seguitò questo Priorato d’uno per sesto, e
  mettevanvi tutti i buoni cittadini della città, e Grandi e
  Populani; così di quegli che erano stati Ghibellini, o vero
  eran tenuti, come delli altri, purchè e’ fussino tenuti buoni, e
  governarono bene la città, ed accrescerno senza discordia, insino
  a questo tempo; e non vi aveva artefici minuti, ma pure de’ più
  notabili ed antichi cittadini e non forestieri.

  Nel detto tempo, al Priorato che cominciò a mezzo febbraio 1292
  e finì a mezzo aprile 1293, si posono gli Ordini della iustizia e
  feciono il Gonfaloniere della iustizia, ciò fu Baldo de’ Ruffoli,
  ed allora prese il popolo l’arme della Croce, ed era infra gli
  altri Priori Giano della Bella, e fecesi l’ordine sopra i Grandi,
  che non potessino essere de’ Priori, ed altri ordini contro di
  loro. E così seguitò quel medesimo modo, che i Priori erano delle
  sopradette Arti e condizioni, salvo che niuno di casa de’ Grandi
  poteva essere de’ Priori, e così seguitò, salvo che ogni sesto avea
  avere la sua volta il Gonfaloniere di Giustizia; sì che quel sesto
  aveva dua Priori, a quella volta. E durò questo stato insino nel
  1300, che venne messer Carlo di Valosa con la sua forza.

  Quegli che si chiamavano di parte Nera rivolsono lo Stato e
  cacciorno i Bianchi, e levorno lo Stato a’ loro nemici, e poi
  incominciorno a far Priori loro amici di quella parte Nera, e chi
  avea avuto nome di ghibellino, o amico de’ Cerchi, e della lor
  parte Bianca fu levato dello Stato, e’ caporali bianchi cacciati.

  E per questo modo medesimo erano i Priori comprendendo (o ch’egli
  venisse fatto, o ch’egli si facesse in pruova) le più volte, il
  terzo de’ Priori di quella gente che al presente non si chiamano
  originali guelfi, e così il Gonfaloniere della iustizia quasi
  delle tre volte l’una era in quella forma, ed alcuna volta poichè
  si feciono gli Ordini della iustizia ci cadeva alcuno artefice de’
  Priori, ma poche volte.

  Da questo tempo in qua, cioè dalla venuta di messer Carlo, che fu
  nel 1302, allora chiunque sentiva di bianco o ghibellino non fu più
  all’offizio del Priorato. È vero che in quello scambio vi fu messa
  gente nuova, che non vi erano più stati, cioè mercatanti venuti
  in ricchezza, di nuovo, ma non però artefici minuti; ed alcuna
  volta feciono due Priori per sesto, e dipoi il Gonfaloniere della
  iustizia ogni sesto la sua volta, e così durò nel 1315.

  Ancora nel 1315, che fu la sconfitta a Montecatini in qua ancora
  hanno più nuove genti nel Priorato che non erano mai stati, salvo
  che artefici minuti, e così insino alla sconfitta d’Altopascio, ed
  alla venuta del Duca di Calavria. Allora anco entrò nel reggimento
  del Priorato gente nuova assai, che non vi erano mai più stati, ma
  pure artefici minuti non vi aveva. Così durò insino alla venuta del
  Duca d’Atene che fu nel 1342, e la cacciata nel 1343. Il Duca misse
  nel Priorato d’ogni generatione d’uomini.

  I primi Priori, cacciato il Duca d’Atene, grandi e popolani furono
  dua per sesto.

      Santo Spirito

      Zanobi di messer Mannelli per grande,
      Sandro da Quarata,
      Niccolò di Cione Ridolfi,

      Santa Croce

      Messer Razzante Foraboschi per grande,
      Borghino Taddei Borghini,
      Nastasio Tolosini,

      Santa Maria Novella

      Ugo di Lapo Spini per grande,
      Messer Marco de’ Marchi, giudice,
      Antonio d’Orso,

      San Giovanni

      Messer Francesco Trita degli Adimari per grande,
      Neri di Lippo,
      Bellincione d’Uberto degli Albizzi.

  Come questo offizio fu uscito di Palagio, che non vi compiè
  l’offizio, che i grandi furno tratti di Palagio per difetto di
  persone che vollono remuovere lo Stato, che erano i quattro grandi;
  stettonvi 24 dì, e non più i grandi; incontinente si cominciò a
  mettere nel reggimento artefici minuti, ed erano del continuo due o
  tre per offizio d’otto Priori, insino a tanto che si misse ordine
  che ne fussino due per offizio e fussino del quartiere d’onde si
  chiamava il Gonfaloniere; e da poi in qua n’è due per Priorato.

  E da questo tempo in qua gli artefici minuti sono stati nel
  reggimento che prima non erano in tutto l’anno due, e questo ha
  fatto le divisioni de’ cittadini che ciascuno gli ha messi in uso,
  sì che sempre sono venuti entrando negli offizii così e più nelli
  altri, come in quello del Priorato; tanto che ora a’ nostri dì sono
  de’ Capitani di Parte, e de’ sette della Mercanzia, per ordine,
  come de’ Priori: e sì in ciascuno offizio ne andò ed oltre a ciò
  vanno in podesterie e in castellerie più che altre genti. È vero
  che non hanno però ancora dell’imbasciate. Ora Dio lo perdoni a chi
  l’ha fatto, che hanno lasciato li antichi cittadini orrevoli per
  tôrre i vili artefici e forestieri. Il fine si loderà per sè.

  A chiarire ogni cosa dalla cacciata del Duca d’Atene in qua che
  fu nel 1343, oltre agli artefici entrati in offizio vi è entrata
  tutta la comunità della mezzana gente. Mercatanti, che mai i loro
  passati avevono auto alcuno offizio e sono tanta moltitudine che
  è impossibile; e questo durò insino nel 1357 che ogn’uomo che era
  mercatante, si può dire che aveva offizio s’egli era buon uomo,
  nonostante che per li tempi passati fussino stati tenuti i suoi
  ghibellini; e veramente ognuno era diventato guelfo d’animo, di
  volere e di ogni suo pensiero. Poteasi dire che a Firenze non fusse
  alcuno ghibellino che non fussi antichi nobili rubelli: ma della
  gente comune mezzana e minore di che nazione si fusse tutti di
  volontà erano guelfi.

  Nel 1357 si fece una riformazione a chi fussi tenuto o reputato
  ghibellino o non vero guelfo, fussi ammonito e non potesse pigliare
  offizio di Comune, e da poi in qua sino nel 1377 è stato tratto
  gran quantità degli offizi di quelli che vi erano, e grandissima
  quantità ne stanno sospesi e con paura, o ghibellini o no che sieno
  de nazione. Dubitano molti di non esser tratti degli offizii, a
  posta di quelli che possono operare contro loro; ed assai volte
  per tema e per paura la ragione.... e ’l Consiglio, per non
  dispiacere a una delle parti de’ maggiori; e nondimeno il Comune
  perisce, perchè questi tali che dubitano non osano consigliare per
  non dispiacere a’ maggiori, e nondimeno è tanta la moltitudine di
  questa gente mezzana ch’è entrata ne’ sacchi, ch’è impossibile....
  A Dio piaccia provvedere a sì buona Città che ciascuno abbia suo
  dovere, e la maggior parte di questa gente mezzana, sono gente che
  eglino e’ loro non avevano avuto offizio innanzi la venuta del Duca
  d’Atene.




NOTA INTORNO AI MALESPINI.


Abbiamo per gli anni primi dell’Istoria nostra citato il nome del
Malespini come si faceva primachè intorno all’autorità di questo nome
nascessero dubbi. Furono questi messi in luce da due ingegnosi e dotti
tedeschi il signor Arnold Busson e il signor Paolo Scheffer. Daremo
intorno a queste due pubblicazioni sommariamente quel giudizio che
noi possiamo; imperocchè in quanto alla seconda è a noi vietato di
aspettare il libro che il signor Scheffer promette in ampliazione de’
suoi argomenti. Che in quanto ai tempi e al punto di divisione tra i
due Malespini corressero errori, già era dimostrato; che in più luoghi
la narrazione facesse nascere forti dubbi, che insomma il Libro non
presentasse quella evidenza e lucidità di redazione che, per esempio,
è nel Villani e che si trova nei libri dei quali sia certo ed uno
l’autore; questo i due critici sullodati hanno oramai reso evidente.
Già nel cinquecento Vincenzio Borghini e Leonardo Salviati lo avevano
presentito: ma oso io dire che si poteva congetturare quasi a _priori_
da chi abbia pratica del come fossero messe insieme coteste cronache
di famiglie: queste ingrossavano successivamente da una in altra
generazione, sovente i continuatori rifacevano le cose scritte dal
primo autore; e a tutto ciò quindi si aggiungevano le alterazioni dei
copisti. Questo accadeva più specialmente nelle storie che pretendevano
a universalità: quelle messe insieme comunque fosse dai Malespini, è
certo che ebbero varie fonti, ciascuna di molto insufficiente autorità.
Così che sia obbligo al savio critico di pigliare a discrezione
quel che si trova scritto col nome dei Malespini, è più che certo;
che i due critici tedeschi molte cose allegassero nelle quali sono
evidenti cotesti vizi, cotesto è titolo che hanno essi acquistato alla
benemerenza nostra, ed a noi piace renderne ad essi le debite grazie.

L’ingegno acuto del signor Scheffer è andato più in là: pare a lui
essere cosa certa che tutto il libro dei pretesi Malespini da cima
a fondo non sia che un plagio e una falsificazione dei libri del
Villani. Già il signor Busson dietro alle critiche da lui fatte credè
che potesse un tale dubbio cadere in mente; ma egli lo esclude quanto
a sè e allega i suoi motivi per la esclusione. Questi non fermarono
il signor Scheffer, che nel modo più assoluto afferma il plagio; e
nello scritto da lui pubblicato, presenta sottili confronti di autori
ed altre che sono a lui riprove di un tale assunto. Noi francamente
dobbiamo pur dire che tanto in là non è giunta la persuasione nostra,
almeno fin qui; e che le prove intese a ispirarla, non ci sembrarono
sufficienti. La critica, fatta regina del mondo, cerca sempre di
estendere i suoi confini, che è brama da re; se non che a volte
sdegnando battere la via regia, dà nel sottile e nell’angusto, ponendo
fede nella dialettica d’un ragionamento quanta ne ha il fisico nella
sicurezza d’una esperienza. Ma in questo caso pure ne sembra che prima
di giungere a una intera dimostrazione avranno che fare assai gli
eruditi, e il sì e il no combattersi lungamente. Noi domandiamo quale
poteva essere il motivo di fabbricare tutta un’istoria pigliando quel
tanto che al fabbricatore più garbasse da una storia più vasta e già
nota. Domandiamo perchè fermarsi a un certo termine, perchè trascrivere
certe cose e non certe altre, perchè dirne tante inutili al fine
di una fabbricazione interessata? Che intorno a un fatto che avesse
chiamato a molta attenzione si fabbrichi un poco di romanzetto, come
lo fabbricava un Pace da Certaldo, o altri per lui su quell’assedio
di Semifonte che già destò molto rumore in Firenze, questo s’intende:
era tema circoscritto e in fondo al romanzo poteva anch’essere qualche
fatto vero. Ma di nuovo affermo (in quanto almeno al mio giudizio) che
al fabbricare tutto di pianta quella storia non trovo il motivo; era
più agevole dentro a una Istoria già messa insieme aggiungere un brano
di cui potesse rallegrarsi la superbia, per esempio, dei Buonaguisi.
Oltre ciò credo che non che inutile fosse anche impossibile, quando una
volta le Istorie del Villani già erano note. Credo che il plagiario di
un libro composto solennemente ed ordinato come è quello del Villani,
avrebbe fatta cosa egli stesso più ragionevole e più ordinata; non
sarebbe stato tanto rozzo nè tanto barbaro e ignorante in tempi nei
quali già in Firenze perdeva credito la leggenda. Insomma, io tengo
che dai Malespini al Villani sia la salita bene appariscente agli
occhi d’ognuno; dal Villani ai Malespini non veggo una scesa che sia
praticabile.

Abbiamo scritto in un luogo, che l’Istoria del Malespini pare a noi
essere d’importanza, in quanto che in essa troviamo il linguaggio
d’un uomo che avea di presenza vissuto in tempi nei quali tuttora
i Nobili erano dominanti, ch’avea parlato il loro linguaggio e che
l’esprimeva. Cotesto linguaggio non era più vivo, ed anzi il contrario
mi pare che fosse proprio nel sangue di Giovanni, il quale teneva il
suo spennacchio dalla mercatura e adolescente si era goduto le allegre
feste di Campaldino. Aggiungo per ultimo, la lingua pure vale qualcosa,
ed il signor Scheffer lo afferma con pari saviezza e modestia. Parve
a tutti gl’Italiani e parrà sempre come cosa a tutti evidente, che
il dettato del Malespini sia di un altro tempo antico al confronto
di quello del Villani; è in questo maggiore la cultura e l’arte nei
luoghi che trasse dal primo. Tutte le cose fin qui dette, ripeto che
vane riescirebbero nel cospetto di una dimostrazione, la quale avesse
fondamento sufficiente di fatti sicuri; saremmo allora noi primi ad
accogliere la nuova certezza.

Che il preteso Malespini scrivendo avesse dinanzi il Villani,
si cercò provare mettendo a confronto alcuni luoghi dell’uno e
dell’altro, e intorno a questi molto sottilmente argomentando. In
via d’esempio, avendo per fermo che di quei luoghi, molti dovessero
testualmente derivare dalla Cronaca di Martino Polono, si mostrò
essere nella redazione a lui più vicino il testo del Villani di quello
del Malespini, e questi dovere nella giacitura del discorso avere
seguíto il Villani prima di giungere al Polono: qui sarebbe lungo
tutti ripetere gli argomenti pei quali sembra al dotto critico il
contrario essere impossibile. A noi dal riandare come abbiamo fatto
col pensiero alcuni almeno di quei raffronti, non uscì fuori tanto
assoluta persuasione: potè il Villani a nostro giudizio avere corretto
quei luoghi o aggiunto ad essi o tolto qualcosa, potè inserirvi in
mezzo qualcosa di sua fattura e di altra origine; certi segreti della
composizione pare a noi che sia difficile afferrare così da cavarne
sicura una prova tutta da sè sola: inoltre, del testo del Villani
non abbiamo fin qui una edizione di sufficiente autorità. Ma fuori
ancora di tutto questo, è da pensare che il Polono scrisse in Italia
ed anzi in Roma, compilando le notizie tratte da fonti diverse: perchè
non potevano i due Toscani molte cose almeno avere attinte a quelle
scritture medesime e da esse trascriverle ognuno a suo modo? Ci dà
egli il novero degli Autori da lui seguíti, ma più altre cose dovette
avere udite in Italia. Trovo, per esempio, l’industria medesima essere
adoprata dal signor Scheffer sulle parole colle quali i tre scrittori
narrano il fatto già troppo celebre di Canossa, che molti dovevano
avere saputo in Roma e in Firenze prima che uscisse la _Cronaca_
Martiniana.

Ciò in quanto all’essere il Malespini figliuolo del Villani, non questo
di quello. Ma si badi bene che io mi tengo lontano da tanto cieca
fede al testo Malespini, da credere all’ordine cronologico di quei
racconti, da supporre antica nel modo che a prima vista apparirebbe
l’autorità personale di quello scrittore, da fare un gran conto delle
belle cose che avrebbe imparate in Casa i Capocci, da credere al
nome incerto assai di Ricordano, da non vedere che l’essere questo
nome registrato in prima persona, che diventa nella continuazione
del discorso poi subito terza, toglie ogni fede a quel pasticcio
messo insieme male, talvolta per ignoranza o negligenza, ed anche
talvolta per frode, in qualunque tempo ciò fosse avvenuto. Mostrò il
signor Scheffer con evidenza le interpolazioni le quali in più luoghi
rivengono a fine di ornare di splendida aureola il nome dei Buonaguisi
che furono parenti ai Malespini. Cotesto e forse qualche altra minuta
bricconeria di quella risma, bene è possibile che avvenisse quando il
Villani aveva scritto, e forse in quella copia medesima che fu testo
alla prima edizione del Malespini fatta dai Giunti in Firenze l’anno
1568. In queste cose io volentieri sieguo i due benemeriti Scrittori
che aprirono un campo nuovo alla critica intorno al testo di quelle
Istorie.

Ma sia qui lecito a noi dire qualcosa di quello che ci apparve tenendo
a confronto i due Scrittori. Non i soli Buonaguisi troviamo a quel modo
bugiardamente favoriti; ma le principali famiglie nobili fiorentine
sono in più modi magnificate, e sopra tutto la famiglia degli Uberti
fatta segno a una adulazione appetto alla quale il fare discendere i
Giulii da Venere pare che fosse meno assurda cosa. Venendo dunque al
testo che va col nome dei Malespini, e per brevità lasciando stare
Nino e Atalante e il re Fiorino e la regina Belisea di dubbio contegno
ai tempi di Catilina; troviamo che avesse questi un figlio per nome
Uberto Cesare, il quale dopo espugnata Fiesole, andato a Roma fosse per
gelosia di Giulio Cesare mandato a Firenze, dove egli ornava la città
de’ suoi più belli edifizi. Ma poi destava qui pure invidia al nuovo
imperatore Ottaviano Augusto che lo mandò a riconquistare l’Allemagna,
dov’egli fu stipite alla famiglia degli Ottoni di Sassonia; seco ebbe
nel viaggio figli e mariti delle figlie, dai quali uscirono le famiglie
più nobili di Firenze: in quanto ai Lamberti discendono essi da
Sarpedonte re in Dardania. Nè qui voglio io continuare tutte le favole
che si protraggono in quel testo per molti capitoli e che non furono
certo inventate a benefizio dei soli Galigai o dei Bonaguisi, i quali
hanno qui luogo anch’essi ma non dei primi. In cima a tutti stanno
gli Uberti, che stavano in cima quando facevano guerra contro alla
Signoria dei Consoli; nè oso credere che tanto fossero adulati quando
vivevano esuli e avevano dimenticata la via del ritorno. Anzi oserei
congetturare quelle ciancie essere di più antico tempo come tra ’l
1177 e il 1215, imperocchè nella divisione delle famiglie che avvenne
in quest’anno tra Ghibelline e Guelfe, trovo «che parte de’ Malespini
si feciono Guelfi, ovvero tutti, per gli oltraggi degli Uberti loro
vicini:» ma Guelfi non rimasero fino all’ultimo come si vedrà orora.

Con gli Uberti andavano le famiglie che Dante annovera e che il
Malespini avrebbe adornato rozzamente di altre grandezze. Costui,
chiunque si fosse, ripete e accresce secondo ogni verosimiglianza di
nuove menzogne o di nuove fantasie quelle che già erano in corso in
certe scritture nella città di Firenze, o quelle che aveva trovate
in Roma in casa i Capocci. Ai suoi Malespini si sarebbe contentato
di un luogo onesto, ma non tra’ primi, più ambizioso nel magnificare
i Buonaguisi. Il nome dunque di Malespini dato agli autori di questo
racconto sarebbe dubbio; su di che non voglio formare giudizio, perchè
sebbene avvezzo a quei nomi e non corrivo a cancellarli se gli trovo
scritti, non sento per essi nè amore nè odio: solamente aggiungo, che
se altri fosse che un Malespini, manca la cagione di porre in alto la
casa dei Buonaguisi. Quello che a me pare mostrarsi aperto agli occhi
di tutti è che lo scrittore dovette amare quei tempi e quelli uomini
e quelle grandezze come le amava Dante: registra i castelli da quelle
famiglie posseduti e scrive con amarezza concentrata: _oggi tutti per
terra_, e poco sotto _ogni cosa guasta_.

Giovanni Villani ha le sue favole, ma dentro ad esse frammista più
storia e un senso di critica a nostro credere più avanzata. Invece
di Attila, qui è Totila, che è sempre un passo verso il vero. Qui
pure si trovano i nomi delle famiglie, e in quanto a queste molte
somiglianze, varietà assai, composizione affatto diversa; gli Uberti
e i Lamberti senz’altro fatti scendere d’Allemagna, com’era in Firenze
comune discorso. La decadenza delle famiglie sta espressa qui pure, ma
non con lamento nè con dispetto, e invece notando come fossero _oggi
di popolo_. Che i Malespini si ascrivessero in alcun tempo mai tra’
popolani a me non consta: invece trovo essere stati tra coloro i quali
vennero con Arrigo VII contro Firenze negli anni 1310 e nel seguente,
_homines occidendo et capiendo et redimi faciendo, et honestas mulieres
violando, et domos comburendo._ (_Delizie degli Eruditi_, tomo XI,
pag. 75 e 82.) Cotesta gente a me non pare che si sarebbero dilettati
di farsi copisti delle Istorie del Villani. Chiunque si fossero,
bene essi piangono in quella Storia i loro castelli abbattuti e le
grandezze _tutte per terra_; il Villani si rallegra scorgendo Firenze
allora essere _nel suo montare_. Qui a mio credere sta la differenza
sostanziale tra quei due Scrittori.

Conclusione. Che del Malespini non sia da usare senza discrezione, che
vi sia dell’intercalato, che di queste intercalazioni ve ne fossero
probabilmente delle molto antiche ed anche poi delle più recenti e
forse alcune delle posteriori alle Storie dei tre Villani; che quale si
sia la più antica e più originaria e più genuina redazione, derivasse
da fonti diverse e male congiunte: tutto ciò io tengo essenzialmente
vero. Che tutta l’istoria da cima a fondo sia un plagio del Villani,
per alcun modo non posso credere: che il nome di Malespini sia da
togliere via, non trovo motivo bastante. L’intero carattere il quale
annunzia un tempo più antico, lo spirito feudale che nei Malespini
domina sempre come nei Villani lo spirito popolare, la lingua più irta
e il fare più incolto: tutti questi motivi mi rendono impossibile a
pensare che un plagiario tornasse indietro a questo modo; e sempre
aggiungo insino all’ultimo, a qual fine?




NOTA

INTORNO AL METODO DELLA CRITICA A PROPOSITO DELLA STORIA DI DINO
COMPAGNI.[345]


Erano in torchio gli ultimi fogli del nostro Libro quando a noi
giunse un nuovo scritto dove il chiarissimo signor Scheffer, dopo
avere combattuto l’autorità dei due Malespini, si è volto a mostrare
col metodo stesso falsa anche la Storia di Dino Compagni. Noi non
conosciamo questo lavoro altrimenti che per l’estratto che ne ha dato
con molta chiarezza il signor Cesare Paoli nell’_Archivio Storico_
(serie 3ª, tomo XX): quindi non possiamo entrare in materia, nè per
alcun modo pigliare in esame gli argomenti del dotto Tedesco. Vogliamo
noi dunque solamente discorrere un poco intorno al metodo da lui
tenuto, e di cui suole fare la critica uso frequente al tempo nostro.
Consiste questo metodo nel seguitare l’autore a cui mirano gli studi
del critico, da cima a fondo continuatamente se fosse possibile, e
coglierlo in fallo d’errori o bugie e d’ignoranze o di contradizioni,
sempre a minuto. Dalla somma di questi peccati ha fondamento la
condanna: e in via d’esempio, a Dino istorico si dice sul viso, voi non
siete esistito mai. Siffatto abito ha preso la critica, e in questo
a noi pare che sia un qualche vizio. Cotesti falli dello scrittore,
dovette il critico adoprare non poco studio a trarli fuori: le migliaia
dei lettori gli avranno passati senza avvertirli: ed anche scoperti,
nessuno gli avrebbe fatti argomento di condanna contro a tutto il
libro, massimamente se scritto in secolo tuttora un po’ rozzo, da
uomini i quali non si avevano pensato salire al grado e alla dignità
d’autori, nè farsi a tanti materia di studio. La grande massa fa
ponderosi cotesti argomenti, ma di ciascuno la gravità specifica è
sempre la stessa. Intanto però sfido a trovare un racconto storico
nel quale non siano di queste dubbiezze; vorrei mi fossero indicati
due testimoni e narratori del fatto medesimo, i quali sieno di tutto
punto tra loro d’accordo. Accade ogni giorno che un fatto avvenuto
sugli occhi di mille ci pervenga oscurato dal contradirsi di quelli
stessi che lo hanno veduto, perchè le rapide impressioni che il fatto
ha destate entrando confuse, il prima e il dopo non bene si avverte o
mal si ricorda: chi si è trovato in mezzo alle pubbliche perturbazioni,
sa che egli medesimo non potrebbe essere sempre narratore sicuro,
nemmeno di quelle cose nelle quali ebbe una qualche parte. La storia
discende da queste fonti, e non saprebbe essere altro che un inganno,
chi la guardasse in ciascun fatto separatamente, volta per volta e
ora per ora. Nè tutta intera può mai sapersi; e a bene intenderla è
mestieri formarsene in mente un giusto concetto, il quale rischiari
le cose incerte e spesso mal note a quelli medesimi che primi furono a
narrarle. Così nella storia i piccoli fatti non hanno valore prima che
un pensiero comprensivo sia intervenuto ad accertarli e abbia poi dato
a ciascuno d’essi il proprio suo luogo. Seguire altro metodo sarebbe
traviarla, perchè ogni disciplina ha il proprio suo metodo, e in chi la
professa induce un certo abito che ad altri studi mal si converrebbe.
In via d’esempio, tostochè il chimico ha veduto il suo microscopio
mostrargli un corpo, sa di certo quello essere un corpo, ne determina
i contorni, lo vede muoversi; non potrà dire altro per allora, ma
il fatto rimane e aspetta altri fatti a cui collegarsi; il chimico
ha fatto già una scoperta. Ma imporre a tutte le scienze quel metodo
stesso che alle fisiche s’appartiene, sarebbe un volere (come in simil
caso già disse Bacone) regnare al modo degli Ottomanni strozzando i
fratelli. Vorrei pertanto non si adoprasse in ogni cosa il microscopio,
ma si tenesse a mente quella sentenza del Goethe, che il troppo
guardare nel microscopio o nel telescopio sciupa la vista degli occhi.

Chiunque abbia letto con attenzione la Storia del Compagni ha
sempre dovuto accorgersi come in certi luoghi la narrazione proceda
intralciata, l’ordine dei tempi non sia mantenuto, e in quello dei
fatti si trovino inciampi, quasichè lo specchio lucidissimo in cui si
riflettono sia rotto o guasto o male commesso. Da ciò ad un tratto si
venne a dire, l’Istoria è falsa: ma io discorro in tutt’altro modo.
Se istoria non è, dunque è un romanzo, cioè buona o cattiva un’opera
d’arte. Ma il romanziere o il novellatore non mai commettono di quei
peccati, perchè raccontano una storia della quale sono essi inventori,
dipingono uomini che dicono e fanno puntualmente ogni cosa a modo loro.
Con questi vantaggi, a non procedere ordinati e a discordare con sè
stessi bisognerebbe proprio averne gran voglia; e se la figura che essi
medesimi hanno messo insieme uscisse storpiata, avrebbero i fischi.
Guardiamo invece se agli errori di sopra accennati sieno possibili
altre spiegazioni. Vi sono in primo luogo gli errori dei copisti;
scusa consueta e buona sovente: vi sono poi quelle speciali o personali
incompetenze cui furono esposti i primi scrittori per questo appunto
perchè le cose narrate viddero con passione, e più che mai quando ne
furono attori. Lo dirò a un tratto: Dino Compagni, buon uomo e un po’
corto nei suoi politici pensamenti, ma caldo fautore del buono e del
retto, era impossibile che scrivesse con la pazienza d’un erudito o
con l’accuratezza di uno stenografo, che a volte non basta. Compagno
allegro dei primi fondatori d’un governo popolare, devoto a chi aveva
saziato le ire contro ai nobili, poi male contento dei nuovi uomini
e delle plebi salite in iscanno; guelfo, ma per l’amore dell’ordine
pronto ad accogliere un Imperatore, da ultimo impaurito di questo
stesso Imperatore, a cui gli pareva che si facesse una pazza e inutile
guerra; onesto in ciascuno di questi concetti, ma in tutti accorgendosi
avere sbagliato; immaginoso e appassionato, e sempre rigido moralista:
è un chiedergli troppo, pretendere che egli desse alla storia
l’esattezza d’un registro minuto e impassibile. Si noti poi che le
difficoltà risguardano o piccoli fatti da non badarvi o circostanze
materiali che l’Autore in quella sua concitazione dimenticava: la
sua Storia è tutta composta sopra una serie d’impressioni di cui
l’evidenza, la vivacità, la forza sono argomenti della sincerità: lo
scrittore nel raffigurare sè medesimo dipinge il suo tempo; e in questo
appunto consiste il pregio di Dino Compagni, che ha pochi eguali per
questo rispetto.

Cotesto uomo scrisse una Storia (se pure egli stesso diede quel titolo
al suo lavoro) cioè un racconto delle cose da lui vedute e in parte
fatte da un certo tempo a un certo altro tempo; poi finisce in tronco.
O nulla di quanto si è fin qui discorso ha ombra di ragione, o quanti
siano mancamenti di quel libro (nè sono poi tanti) potranno senza molta
difficoltà gravare le spalle di Dino; ed anzi mi pare che sieno cose
da non poter essere altro che sue, perchè in lui si spiegano, ma in
altri sarebbero falli impossibili a commettere. I primi tempi erano
sereni, la libertà giovane e Dino giovane; quando egli inveisce contro
i vizi dei concittadini suoi è fiero e mordace, e senza paura. I punti
oscuri tutti appartengono a quel periodo agitatissimo di conflitti
tra’ Bianchi e i Neri, e soprattutto alla dimora in Firenze di Carlo di
Valois. Ora in quei giorni, affermo essere impossibile ad uno scrittore
cacciarsi fin dentro alle circostanze più minute, e bene tenere a mente
ogni cosa; poi v’entra il velo delle passioni; le quali turbavano la
vista dei fatti quando accadevano; poi da ultimo il buon Dino, in quel
suo Priorato, può anch’egli avere avuto qualcosa che a lui piacesse più
di nascondere che di confessare. Passati quei tempi, l’Istoria corre
più tranquilla ma con minor vita, perchè l’Autore più non aveva le mani
in pasta, ed era invece tra’ malcontenti e i messi da parte, o aveva
paura. Tuttociò riguarda lui medesimo, e così com’egli cessò ad un
tratto di scrivere prima che gli finisse la vita, potrebbe, chi vuole,
fare congetture non tanto spallate circa le sorti del manoscritto. Il
non aversene copia più antica dell’anno 1514, il silenzio intorno a
Dino degli antichi scrittori; questi che furono i soli motivi capaci a
far nascere qualche dubbio, destarono infine la sottilità dei critici
a dare a quei dubbi la forza intera di una negazione. Chi non valuti
le prove intrinseche e mi chieda quel che avvenisse del manoscritto
in quei dugent’anni, mi stringerò a dire che non ne so nulla. Dino
stesso può avere voluto lasciarlo giacere; poi della famiglia, almeno
una parte andò raminga: di tutte queste cose ciascuno pensi quello
che a lui torna meglio; per me dirò (e, dove osassi, l’affermerei),
che quanto ovvii e naturali sono tutti quelli errori in bocca di Dino,
tanto è impossibile che l’Istoria intera sia stata inventata in qual si
sia tempo dopo a quello cui si riferisce.

Il che è tanto vero, ch’io non trovo in quale altro secolo un libro
a quel modo potesse nemmeno venire in capo di fabbricarlo. Innanzi
al 1514 la Repubblica era sempre viva, sotto altri nomi continuavano
gli stessi contrasti, ma non v’era tempo da pensare ai Bianchi ed ai
Neri; chi avesse scritto dei fatti loro, avrebbe mostrato senz’altro il
viso o d’un Piagnone o d’un Arrabbiato. Più tardi e, in via d’esempio,
sotto ai primi Granduchi, il rivangare quelle cose poteva essere
un passatempo di qualche pericolo; nè a chi piangeva la libertà,
sarebbe stato conforto l’usare di quelle rampogne. I libri che sotto
al Principato si sono fatti, non sono che opera d’antiquari; mettere
fuori insino all’ultima tutte le glorie di Firenze, fu negli scrittori
pensiero unico. Gli studi intorno alla vita interiore dei Fiorentini
ed allo stato della Repubblica non cominciarono se non dopo a che
l’istoria vera dell’Italia, inaugurata dal Muratori, ebbe preso vita
dalle idee politiche che, nate allora, crebbero sempre, e che solamente
al tempo nostro può dirsi che siano alquanto mature; perchè il fare
insegna pensare, e i nostri tempi sono un grande specchio capace a
mostrare e a fare intendere gli antichi. Prima d’ora la Storia di Dino
che non si curava se non per amore di stile o di lingua, era difficile
inventarla; ed i Romanzi sopra quei tempi gli abbiamo veduti noi
medesimi cominciare.

E un altro riflesso mostra ciò impossibile. Chi scrive a freddo, o chi
si mette a dipingere sopra una tela le cose antiche o le non vedute,
fa un’opera d’arte. Ma l’arte non deve mai voler essere troppo vera,
in primo luogo perchè non potrebbe, e quindi perchè uscendo fuori
della natura sua e abbassandosi, diverrebbe una materiale imitazione o
piuttosto una copia cui manca la vita, e cui non si prestano se non le
cose che stanno ferme. Il vero dell’arte sta nell’idea la quale deve
compenetrare di sè la rappresentazione che l’arte produce. Non può
quindi l’arte, nè deve, esprimere alcuna figura la quale si scambi con
la realtà: questi (se non vado errato) sono i canoni della critica, dei
quali il Lessing fu maestro solenne. Se dunque il libro del Compagni
fosse un’opera d’arte, potrebbe esser vero, ma vero idealmente: nulla
invece d’ideale è in quei racconti che sono una ripetizione del vero, o
ne sono anzi una espressione viva e attuale come uscita da un affetto
vario, ineguale, intermittente, quali sono gli affetti dell’uomo; ha
qualche cosa in sè di crudo, esce fuori a caso. A questo modo le cose
umane si raccontano ma non s’inventano; e indovinare tutti interi e
tali quali furono gli affetti e i pensieri, la lingua e il linguaggio
di più secoli prima, non fu mai concesso a ingegno nessuno. Fare un
romanzo e scrivere _io Dino_, sono due cose che fanno ai cozzi; non
è più arte ma una bugia, dentro a cui viene a morire l’arte. Questa
ha per campo il verosimile, e si arresta dove le sue ragioni toccano
a quelle del vero. Dove il Compagni non sia vero, e come questo gli
avvenisse, abbiamo già detto; metteva passione in quel che scriveva, e
la passione è negligente sempre d’ogni cosa che non sia lei stessa.

Ma si è poi detto essere falso quel libro suo per l’ignoranza di certe
cose che un uomo presente doveva sapere, come sarebbe delle leggi e
delle usanze che erano proprie della Repubblica Fiorentina. Quanto
a me, di falli di tal sorta confesso e dichiaro non essermi accorto,
nonostantechè quel libro mi sia stato assai tra le mani, e che un po’
di pratica di quelle faccende io pure dovessi avere acquistata. Non
ch’io però creda saperne ogni cosa, il che fa che nei giudizi mi senta
obbligo di andare adagio. Si allegano altri errori di fatto, quello,
per esempio, tanto predicato, della Cappella di San Bernardo in Palazzo
Vecchio, la quale non era al tempo di Dino. Ma bene potevano i Priori
nell’antica residenza averne un’altra sotto quel nome; potè, come
avviene in cento cronache, chi raffazzonò i luoghi oscuri o mal posti
o mal definiti, avere ai Priori di tempo più antico dato la Cappella
la quale avevano al suo tempo, o quella essere una postilla entrata
nel testo. Cotesti falli non si avvertono, perchè nulla importano
l’economia d’un libro; ma che un libro come quello sia d’un uomo del
cinque o seicento, io dico e affermo essere impossibile. Nè uomo vi era
che sapesse farlo, nè che a ciò avesse motivo bastante, nè l’istoria
s’indovina, nè tanto in fondo si conosceva, nè si cercava quando
l’Alfieri del Machiavelli fece un Tacito, nè quando il Giordani (che
non badava altro che allo stile) cominciò a dire che il Compagni era
il nostro Sallustio; e quanta ragione avessero entrambi non voglio io
qui sentenziare. Noterò invece un argomento che per me serve a ribadire
tutti gli altri. La storia finisce con una profezia solenne, che è una
minaccia ai Fiorentini _d’essere presi e rubati dall’Imperatore per
mare e per terra_. Quella profezia riuscì falsa; nè so a qual fine un
romanziere ce l’avrebbe messa: e che egli si divertisse gratuitamente
a regalare al suo autore un falso giudizio e subito smentito a vista
di tutti, il solo pensarlo conduce all’assurdo. Nella Storia ho detto
che Dino cessava perchè egli vide le sue profezie fallite e i tempi
messi per una strada che a lui non piaceva: in questa opinione rimango
tuttora.




NOTA

CIRCA ALL’ATTO DI PROMISSIONE TRA I CONSOLI DI FIRENZE E GLI UOMINI DI
POGNA.

(Vedi pag. 10.)


Nel Capitolo II ho scritto non doversi tener conto di un instrumento
pel quale tra i Consoli di Firenze e gli abitanti del castello di
Pogna in Valdelsa si sarebbero fatte certe promissioni; e in nota ho
accennato alla falsità di quel documento, di cui il giovane Ammirato
si era valso in un’aggiunta alla Storia del vecchio Scipione. Dopo
avere scritto, mi è venuto fatto di sapere come il documento non è
altrimenti falso e che solo per errore di data fu da quello Storico
riferito all’anno 1102. Esso si trova a c. 74 t. del Registro XXVI dei
_Capitoli_ del Comune di Firenze. La Direzione dell’Archivio di Stato,
da cui ebbi la notizia, si è pure occupata di veder bene la cosa; ed
è chiaro per l’esame fatto, che il documento deve riportarsi al 1182,
ossia al marzo del 1181 secondo lo stile fiorentino.

Il notaro che si roga di quell’instrumento è un Bernardo, il cui nome
ricorre parimente in due instrumenti dei Conti Alberti, relativi
a Pogna, Semifonte e Certaldo, e che hanno la data del novembre
1184. L’instrumento è dato il giorno _quarto non. martii, indictione
quintadecima_; ma l’indizione XV corrisponde non al 1102, ma al 1182
stile comune. A queste due evidenti ragioni possiamo aggiungere, che
il notaro Iacopo, cui dobbiamo la copia del documento (fatta senza
dubbio nella seconda metà del secolo XIII), non è stato così diligente
copista da non aver bisogno che nello stesso documento egli medesimo
correggesse i propri errori. Uno dei quali, da lui non avvertito,
fu appunto quello di omettere nella data _millesimo centesimo primo_
la parola _octuagesimo_. — Nel Registro XXIX della stessa serie de’
_Capitoli_, a c. 79 t., è un’altra copia del medesimo instrumento,
fatta sul cadere dello stesso secolo, da un Belcaro, che dice di averla
tratta dalla copia del notaro Iacopo, il cui errore nella data fu
trascritto fedelmente.


  FINE DEL TOMO PRIMO.




NOTE:


[1] TACITO, _Annali_, I, 79. — BORGHINI, _Discorsi_.

[2] ZOSIMO. — PAOLO OROSIO. — PAOLINO, _Vita di sant’Ambrogio_.

[3] PROCOPIO. — GIORNANDE. — Continuator Marcellini Comitis _in
Chronico_.

[4] MALESPINI, cap. 42, 56.

[5] Nella Cronaca latina del Giudice Sanzanome, la quale finisce l’anno
1231, dove si racconta la guerra dei Fiorentini contro i Fiesolani
l’anno 1125, sono due lunghe dicerie dei condottieri delle due parti
per animare ciascuno i suoi. Mette innanzi il Fiorentino l’antica
origine _de nobili Romanorum prosapia_; e dice, Firenze essere stata
edificata _ne relevaretur civitas Fesulana_, pronta agli eccessi e ai
malefizi dai primi suoi tempi. Il Fiesolano all’incontro comincia:
_viri fratres qui ab Italo sumpsistis originem a quo tota Italia
esse dicitur derivata, nobilitatem vestram respicite et antiqui loci
constantiam_. Ricorda il sangue versato per mano dei Romani oppressori
e il nobile Catilina co’ suoi, che scelsero morire pugnando piuttosto
che vivere fuggendo. Erano vive in quella età le tradizioni che i nuovi
tempi dipoi mandarono in dimenticanza.

[6] Vedi HÖFLER, _Die Teutschen Päpste_. Ratisbona, 1839.

[7] Il Malespini ed il Villani scrivono che l’Imperatore venisse da
Siena, con errore manifesto, dimostrato anche dall’avere egli assalito
la città da quella parte che guarda Bologna.

[8] VILLANI, lib. IV, cap. 23.

[9] MALESPINI e VILLANI, lib. IV, cap. 25 e seg.

[10] _Fiorentini_, _Memorie della Contessa Matilde_. — REPETTI,
_Dizionario geografico-storico della Toscana_, art. _Prato_.

[11] AMMIRATO, _Stor. Fior_., anno 1102; e sono aggiunte di Scipione
Ammirato il Giovane, che secondo ogni verisimiglianza ebbe sott’occhi
un documento falso.

[12] REPETTI, articoli _Pogna_ e _Semifonte_. Vedi anche la Cronaca
latina del Giudice Sanzanome (_Docum. Stor. Ital. ec._), ove è detto
avere i Fiorentini a quel tempo (1184) fatto guerra contro al conte
Alberto per il castello di Pogna; aggiunge come da quella famiglia,
alla venuta di Federigo I, _eiusdem imperatoris assumpto vexillo_,
fosse stato edificato lì presso un altro castello fortissimo col nome
di Semifonte; distendendosi nel raccontare, ampollosamente come suole,
la guerra fatta contro a quest’ultimo.

[13] G. VILLANI, lib. IV, cap. 31.

[14] Si trovano negli _Annali Pisani, Rerum Ital. Script_., tomo VI; e
in OTTONE DI FRISINGA, lib. VII, cap. 19, il quale conferma l’Annalista
Sassone. Vedi MURATORI, _Annal_., 1134, 1137. Non facciamo troppo caso
di un trattato che i Fiorentini l’anno 1140 avrebbero fatto con certo
conte Ugerio, nome ignoto, e ignoti i luoghi che ivi si leggono, ma
potrebbero essere in Val di Greve. (AMMIRATO, _Storie_.)

[15] Nè di ciò pure è fatto cenno dai cronisti nostri; ma trovasi nella
_Cronica_ di Ottone di Frisinga, seguito dall’Ammirato e dal Muratori.

[16] AMMIRATO, _Storie_.

[17] _Annali Pisani_.

[18] G. VILLANI, lib. V, cap. 9.

[19] MALESPINI, cap. 77.

[20] G. VILLANI, lib. V, cap. 12.

[21] AMMIRATO, _Storie_, anno 1197. Sono giunte di Scipione Ammirato
il giovane, che ebbe conoscenza, a quel che sembra, dall’atto di lega
— RAYNALD, _Annal. Eccles._, tomo I. — MALAVOLTI, _Storie di Siena_,
parte I, lib. IV, pag. 44. — FLAMINIO DAL BORGO, _Dissert. Pisan_. 4.

[22] _Epist. Innocentii III_, che sta nella Vita di quel Papa; _Rerum.
Ital. Script._, tomo III, parte 1.

[23] AMMIRATO, _Storie_.

[24] Mentre era in piede Semifonte, si diceva: «Firenze fatti in là,
chè Semifonte si fa città.» Il quale detto popolare da sè mostrerebbe
(se bisogno ve ne fosse) l’idioma parlato già negli ultimi anni del
secolo XII avere forma tutta italiana. Ma la Cronaca di quelle guerre,
che uscì alle stampe, è scrittura apocrifa.

[25] Nel libro dei _Capitoli del Comune di Firenze_, pubblicato l’anno
1866, è l’atto di accomandigia del Comune di Montepulciano, 24 ottobre
1202.

[26] RICORDANO MALESPINI, cap. 50.

[27] È una procura fatta a’ 15 maggio 1204 nella persona di Tignoso di
Lamberto, uno dei Consoli, a comparire avanti al Papa come procuratore
del Comune. (AMMIRATO, _Storie_.)

[28]

    «Già eran Caponsacchi nel mercato
    Discesi giù da Fiesole.»
            DANTE, _Paradiso_, canto 15.

[29] AMMIRATO, _Storie_. Vedi agli anni che sono indicati nel testo.

[30] Cap. 132.

[31] Cap. 102. — VILLANI, lib. V, cap. 21.

[32] Lib. IV, cap. 36.

[33] AMMIRATO, anno 1218, 1224.

[34] Ivi.

[35] SANZANOME, _Cronica_.

[36] G. VILLANI, lib. VI, cap. 2.

[37] _Chronicon Patavinum_, in Muratori.

[38] LAMI, _Antichità Toscane_, lez. 17.

[39] Cap. 132.

[40] Il Malespini (cap. 137) dà la lunga serie delle famiglie che
avevano torri: sarebbero state alcune di esse alte fino a 120 braccia.

[41] Le antiche edizioni e alcuni testi del Malespini farebbero credere
che a lui, come uomo di un altro tempo, ciò paresse atto di ribellione.

[42] L’atto è dei 22 giugno 1251. (_Archiv. Stor._, tomo IV, parte 2,
anno 1866, pag. 36.)

[43] Archivio di Stato.

[44] MALESPINI. — VILLANI. — AMMIRATO.

[45] MALESPINI, cap. 155. — G. VILLANI, lib. VI, cap. 62.

[46] G. VILLANI, lib. VI, cap. 65.

[47] Ivi, cap. 69.

[48] _Paradiso_, canto XV.

[49] G. VILLANI, lib. VI, cap. 74.

[50] G. VILLANI, lib. VI, cap. 75.

[51] Così gli altri storici fiorentini. Sono poi da vedere i Documenti
pubblicati dal signor Cesare Paoli. (_Bullettino di Storia Patria
Municipale_, vol. II, fasc. 2. Siena, 1869.)

[52] MALESPINI, cap. 171.

[53] Furono morti due dei Cerchi e due presi, che uno si ricomperò per
1200 fiorini, e l’altro si riscattò in questa forma. «Lui con l’arme
che aveva addosso per dilegione fu messo in sur una bilancia, e in
sull’altra tanta moneta sanese, e cotanto si ricomprò.» (_Cronichetta
di Bindaccio dei Cerchi_, sta col Bonincontri, _Hist. Sicula_. — LAMI,
_Deliz. Erud._, parte II, pag. 303.)

[54] G. VILLANI, lib. VI, cap. 80.

[55] MALESPINI e G. VILLANI, lib. VI, cap. 78, 79 e 80. — LEONARDO
ARETINO, lib. II. — AMMIRATO, lib. II. — MALAVOLTI, _Storie di Siena_,
lib. I, parte 2. — _Cronache Senesi_, che fanno seguito all’_Istoria di
Marcantonio Bellarmati._ Siena, 1844.

[56]

    «Come asino sape così minuzza rape;
    Tal va capra zoppa se il lupo non la intoppa.»
      MALESPINI, VILLANI, DANTE, _Inferno_, canto X.

[57] VILLANI, lib. VII, cap. 9.

[58] _Epist. Clem. IV_.

[59] MALESPINI, cap. 190.

[60] _Cronichetta di Bindaccio dei Cerchi_. (LAMI, _Deliz. Erud._,
parte II, pag. 305.)

[61] MALESPINI, cap. 183. — VILLANI, lib. VII, cap. 13.

[62] G. VILLANI.

[63] Lettere di Clemente IV, in Martène _Thesaurum Nov. Anecdot._,
tomo II, p. 321 e seg.; e vedi intorno a questi fatti un lavoro molto
diligente del prof. BONAINI, _Giornale Storico degli Archivi Toscani_,
Vol. II e seg. — Nella Lettera papale dei 12 maggio 1266 è scritto:
«Cum igitur (ne, quod absit, novi flores emarceant ex defectu regiminis
non suspecti) multorum judicio tam intrinsecis quam extrinsecis
civitatis ejusdem (Florentinæ) civibus, utile videatur nostro regi
consilio civitatem, nostrâque, saltem ad tempus aliquod, providentia
gubernari etc.» — Vedi _Appendice_ Nº I.

[64] Il Malespini, presente a quei fatti, riesce più chiaro ma
è insieme alquanto più stretto; e nelle parole del Villani sono
dubbiezze e forse alcune inverosimiglianze in quanto all’ordine e alla
composizione dei Consigli. Vedasi, fra gli altri documenti, quello del
28 agosto 1274, nel registro XXIX dei _Capitoli del Comune di Firenze_
(Archivio Centrale di Stato), a c. 227; e gli altri dei 29 ottobre, 7
novembre 1278, nel detto registro, a c. 356-7.

[65] Abbiamo a stampa (_Delizie degli Eruditi_, tomo VII, pag. 203)
la descrizione e la stima dei beni e case distrutte e danneggiate dai
Ghibellini, che in tutto ammontano a lire grosse 130,736; grande somma
per quei tempi, quando si vede una casa avere prezzo di poche lire.

[66] In un libro detto del _Chiodo_, e pubblicato dal P. Ildefonso
(_Delizie degli Eruditi_, tomo VIII, p. 221), è la lista dei
condannati, divisi per sesti e parrocchie.

[67] G. VILLANI, lib. VII, cap. 17.

[68] Sopra era uno Ospizio dei Cavalieri di San Giovanni, ora Villa di
Monsoglio, dove è da supporre che il misero giovane passasse l’ultima
sua allegra notte.

[69] VILLANI, lib. VII, cap. 35.

[70] G. VILLANI, lib. VII, cap. 54.

[71] Di questa celebre pacificazione alcuni atti furono pubblicati
nell’Appendice al tomo IX delle _Delizie degli Eruditi_, ed un compiuto
ragguaglio venne poi dato dal prof. BONAINI, _Giornale Storico degli
Archivi Toscani_, tomo III, pag. 174 e seg. L’instrumento originale,
sottoscritto di propria mano dal Cardinale e da sei Vescovi, si
conserva fra i cimelii dell’Archivio Centrale di Stato, che da pochi
anni n’è venuto in possesso.

[72] G. VILLANI, lib. VII, cap. 62.

[73] Abbiamo nel vol. IX, pag. 270, della più volte citata raccolta
del P. Ildefonso, il diploma di Rodolfo per la elezione di due vicari o
luogotenenti suoi nella Toscana, da valere anche per un solo; la quale
elezione è confermata da un breve di Martino IV, nel primo anno del
pontificato suo.

[74] G. VILLANI, lib. VII, cap. 79.

[75] G. VILLANI, lib. VII, cap. 13.

[76] Nelle _Deliz. Erud. Tosc._, IX, 256, è un assai notabile Discorso
intorno al Governo di Firenze, ma che vale anche per altri tempi, e
può essere utile a consultare in quanto concerne i Consigli e gli Ufizi
minori. — Vedi Appendice Nº II.

[77] VILLANI e AMMIRATO.

[78] «Hic est modus faciendi Exercitum per Commune Florentiæ, inventus
per Mercatores Florentiæ, pro meliori et utiliori statu et commodo
civitatis, et Artificum et Artium ac totius Mercantiæ civitatis
prædictæ. In primis: quod placeat vobis facere firmare omnes et
singulas apothecas etc.» — _Delizie degli Eruditi_, tomo XI, pag. 199.

[79] Da un cenno che si trova nella _Cronaca_ dello STEFANI (lib. I,
rub. 268) appare che allora quando le cavallate doveano uscire dalla
città, si mettesse una candela alla porta, e che il mancante alla
chiamata avesse pena del piè: ciascuno interpreti queste parole a
modo suo. Sulle Cavallate Fiorentine dei secoli XIII e XIV abbiamo un
pregevole lavoro del signor Cesare Paoli (_Arch. Stor._, tomo I, parte
I, 1865).

[80] DINO COMPAGNI, lib. I.

[81] G. VILLANI, lib. VII, cap. 131.

[82] Dante nel _Purgatorio_, con poetica maravigliosa invenzione e con
affetto pietoso, descrive la morte di questo giovine cavaliero, e la
scomparsa del suo cadavere ricoperto dalle acque e dalla melma di un
torrente. Noi questa battaglia abbiamo narrata in gran parte con le
parole tanto vive e colorate del Compagni, o mantenendo la efficace
semplicità del Villani.

[83] VILLANI, lib. VII, cap. 131.

[84] A uno di questi intervenne Dante, che vide uscire patteggiati di
Caprona i fanti pisani.

[85] G. VILLANI, lib. VII, cap. 89, 132.

[86] Vedi, tra gli altri, lib. VII, cap. 145, dove racconta la perdita
d’Acri (an. 1291) e le cagioni di essa, «avutane relazione da uomini
degni di fede, nostri cittadini e mercatanti, che in quelli tempi erano
in Acri.»

[87] REPETTI, _Dizionario della Toscana_, art. _Montopoli_.

[88] Qui una volta per sempre dobbiamo notare come in Firenze l’anno
cominciasse ai 25 di marzo: quel giorno 15 di febbraio era qui dunque
tuttora dell’anno 1292, ma noi scriviamo le date secondo lo stile
comune.

[89] Il prof. BONAINI pubblicava gli _Ordinamenti di giustizia_ del
1293, (_Nuova Serie dell’Archivio Storico Italiano_, vol. I, 1855)
con le successive provvisioni per cui vennero afforzati; non che le
consulte che in più tempi si fecero a tal fine, con tutti gli atti
di queste consulte e i nomi dei cittadini che ivi esposero i pareri
loro: tra’ quali due volte a’ 14 aprile del 1301 ed una ai 13 di
settembre dello stesso anno, è il nome di Dante Alighieri. Lavoro
diligente e utile soprammodo, a cui rimandiamo tra’ nostri lettori
quelli che volessero avere contezza più intera e minuta di questo punto
capitalissimo nell’istoria nostra. — Lo _Statuto Fiorentino_, compilato
l’anno 1415 dall’insigne giureconsulto PAOLO DA CASTRO, e pubblicato in
Firenze con la data di Friburgo l’anno 1778, vol. III, in-4, (tomo I,
pag. 407-516) comprende questi ordini contro a’ grandi, quali vigevano
infino al tempo suo, ed il novero delle famiglie fatte di grandi, con
la indicazione dei tempi in cui vennero esse a patire tale condanna.
— Vedi anche le _Provvisioni_ o Statuti, pubblicati dal P. ILDEFONSO,
tomo IX, pag. 305, sino alla fine del volume: è tra le altre (pag. 341)
l’estratto di una _provvigione_ per la quale, _in beneficium popularium
et debilium contra magnates_, è vietato al Potestà e al Capitano (dei
quali poco si fidavano per essere eglino di case nobili) procedere
contro ai malefizi commessi prima della battaglia di Montaperti, a
quelli cioè fatti da uomini popolani sotto al governo di parte guelfa.

[90] Nello _Statuto Fiorentino_, tomo III, pag. 692, è il registro
di oltre quaranta Leghe del contado e distretto di Firenze con la
descrizione delle parrocchie e popoli e dei luoghi che le componevano.
— Come la Repubblica si governasse verso i Comuni a lei soggetti, si
vede, tra gli altri, da un curioso documento (_Registro di Lettere_
del 1308 presso di noi) nel quale vengono ammoniti severamente certi
Comuni perchè usavano misure e pesi diversi da quei di Firenze: il che
veniva a mostrare _semiplenam devotionem, aut incuriam, aut animorum
dissonantiam_, e si temeva che nuocesse ai commerci della Repubblica:
adottassero pertanto le misure fiorentine sotto la pena di mille lire.

[91] Vedi _Cronaca_ di PAOLINO DI PIERO, nei tomi aggiunti alla
collezione degli _Scriptores Rer. Ital._, e l’edizione di Roma 1755.

[92] VILLANI, lib. VIII, cap. 8. — MARCH. STEFANI, lib. III, rub. 204.

[93] DINO COMPAGNI, lib. I, pag. 12.

[94] AMMIRATO, _Storie_, lib. IV, ann. 1295.

[95] Lib. VIII, cap. 8.

[96] DINO COMPAGNI, lib. I.

[97] VILLANI, lib. VIII, cap. 39.

[98] DINO COMPAGNI, lib. I.

[99] Questi nomi, stando alla _Cronaca_ di PAOLINO DI PIERO, sarebbono
esistiti in Firenze sino dall’anno 1297, venuti da Pistoia o nati in
quale altro si voglia modo.

[100] COMPAGNI, lib. I. — G. VILLANI, lib. VIII.

[101] Intorno al tempo di questo confine dato agli uomini delle due
parti contradice Dino molto al Villani ed allo Stefani, i quali pongono
tutto questo fatto assai più tardi. Noi fummo incerti quale seguire,
perchè il Villani, generalmente, è quanto ai tempi meglio ordinato;
laddove il Compagni vivo ed ingenuo narratore delle cose dove egli ebbe
parte, dispone sovente male la serie degli eventi, o furono questi male
disposti da chi sopra una informe copia metteva insieme quella istoria:
nè in tutto a questa potemmo aderire, e quello stesso ordine a cui ci
attenemmo non è senza qualche difficoltà o dubbiezza. Ma noi lo teniamo
sostanzialmente per vero, nè i nostri lettori vogliamo partecipi di
quella lunga pazienza che fu da noi posta nel minuto esame dei singoli
fatti. Ci avea preceduto lodevolmente in molta parte CESARE BALBO nella
_Vita di Dante Alighieri_.

[102] VILLANI, lib. VIII, cap. 42.

[103] DINO COMPAGNI, in fine al lib. I.

[104] G. VILLANI, lib. VIII, cap. 44, 45.

[105] L’ambasceria dovette essere andata dopo al 13 di settembre,
perchè in quel giorno Dante sedeva e diceva il suo parere in una
consulta pubblicata dal Bonaini (_Archiv. Stor. Ital._, nuova serie,
tomo I, pag. 82).

[106] DINO COMPAGNI, lib. II.

[107] Dino veramente scrive il 4 novembre, ma noi seguiamo il Villani
con tutti gli altri, perchè la data del 4 non lascerebbe spazio
bastante ai fatti posteriori. E così pure fece il Balbo, non senza
avere, come noi, molto ondeggiato innanzi di risolversi, perchè in
tanta confusione di date rimane sempre uno spazio largo al dubitare.
— Crediamo prossima la pubblicazione di nuovi lavori intorno a Dino
Compagni del professor Del Lungo, da cui potranno questi fatti avere
ulteriori schiarimenti.

[108] Giovanni Villani, ch’era presente in Santa Maria Novella,
scrive da quel Parlamento essere stata rimessa in Carlo la _signoria e
guardia della città_. Ma noi crediamo fossero quelle parole di onore:
nè Carlo in Firenze ebbe vera e propria signoria, avendo anzi chiesto
più tardi guardare la sola parte d’oltrarno, dove egli dimorava: e
i nuovi Priori, scrive il Compagni che furono eletti dai vecchi in
palagio. Ma qui pure la narrazione di Dino non riesce chiara abbastanza
nè ordinata, senza però che le incertezze importino molto al giudizio
dell’istoria.

[109] _Dino Compagni_, lib. II.

[110] Bindaccio dei Cerchi, nella _Cronichetta di Famiglia_, scrive
messer Vieri essere stato tradito da uno dei Frescobaldi, che a lui
doveva diciassette mila fiorini e gli voltò contro la furia del popolo.
(LAMI, _Deliciæ Erud., Hist. Siculæ,_ part. II.)

[111] Parrebbe che fosse reo e che fuggisse questo Pier Ferrante;
imperocchè nelle postille dell’Ammirato, le quali sono tratte da
documenti, si legge un trattato del mese di marzo susseguente tra lui
ed alcuni capi dei bianchi per fare guerra alla città rimettendovi la
parte cacciata.

[112] _Deliz. Erud._, tomo X, pag. 93.

[113] L’atroce giurisprudenza usata in que’ tempi contro ai ribelli e
agli sbanditi è da vedere nello _Statuto Fiorentino_, tomo I, pag. 362
e 66 ed in più luoghi. Potevano essere impunemente offesi.... _usque ad
mortem etiam per assassinum vel assassinos in quacumque parte mundi_; e
gli uccisori avevano premio: chi ricettasse uno sbandito era soggetto a
gravi pene.

[114] DINO COMPAGNI. — G. VILLANI. — MARCHIONNE STEFANI. — CESARE
BALBO, _Vita di Dante_. — PIETRO FRATICELLI, _Storia della Vita di
Dante_; Firenze, 1861.

[115] DINO COMPAGNI, lib. III.

[116] «I Lucchesi erano arbitri e non signori, benchè avessero le
chiavi e il dominio perchè dentro nè fuori non entrasse persona che
avesse a contaminare nulla — mandavano i bandi da parte del Comune di
Lucca — di che sdegnato uno in Mercato nuovo, diè un colpo di una spada
al banditore e disse: Porta questo a Lucca e offerilo a santa Zita.»
(STEFANI, lib. IV, pag. 35.)

[117] G. VILLANI, lib. VIII, cap. 70.

[118] _Ricordi_ di FILIPPO DI CINO RINUCCINI.

[119] G. VILLANI, lib. VIII. — COMPAGNI, lib. III.

[120] _Scipione Ammirato_ riferisce la condanna d’un figlio di Guido
e d’un altro Cavalcanti, data nel 1303, ma della quale fu poi sospesa
l’esecuzione in grazia di ambasciatori senesi mossi «dalla nobiltà
della famiglia e dalla sua devozione alla Chiesa,» sempre però che i
Cavalcanti non più si unissero ai Ghibellini.

[121] Abbiamo il trattato con gli Ubaldini, dove tra gli altri
sottoscritti si legge, ma in copia, il nome di Dante Alighieri.

[122] AMMIRATO, _Storie_, an. 1303.

[123] DINO COMPAGNI.

[124] BALBO, _Vita di Dante_. — FRATICELLI, _Storia della Vita di
Dante_.

[125] VILLANI, lib. VIII, cap. 82. — COMPAGNI, lib. III. — _Storie
Pistolesi_.

[126] Vedi, per la istituzione dell’Esecutore, la già citata
pubblicazione del prof. BONAINI intorno agli Ordini della Giustizia;
_Archivio Storico_, nuova serie, tomo I, 1855. — E lo _Statuto
Fiorentino_, tomo I, pag. 407 e segg.

[127] VILLANI, lib. VIII, cap. 89. — DINO, lib. III.

[128] Il COMPAGNI ha 15 settembre, ed altri altre date: ma noi teniamo
per certa quella che si rileva dalla chiamata delle Leghe di contado,
secondo abbiamo in un Registro di lettere della Signoria per l’anno
1308, il quale era presso di noi, ed è oggi nell’Archivio di Stato.
(Vedi _Archivio Storico_, nuova serie, fasc. II, 1857, articolo del
prof. CAPRI.)

[129] DINO COMPAGNI, lib. III. — VILLANI, lib. VIII, cap. 96. — MARCH.
STEFANI, lib. IV, rub. 264.

[130] Tutta questa materia fu ampiamente discorsa dal prof. CAPEI
nell’articolo sopraccitato, dove sono i documenti ad essa relativi.

[131] DINO COMPAGNI, lib. III.

[132] Questo almeno scrisse G. VILLANI, lib. IX, cap. 7.

[133] COMPAGNI, lib. III.

[134] Ivi.

[135] _Iter Ital. Henrici VII_; in MURATORI, _Rer. Ital. Script._, tomo
IX, pag. 908.

[136] _Iter Ital. Henrici VII_.

[137] _Iter Ital. Henrici VII_.

[138] DINO COMPAGNI, lib. III.

[139] G. VILLANI e DINO COMPAGNI, lib. III.

[140] La lista è data dal P. ILDEFONSO (tomo XI, pag. 61).

[141] Troviamo che i figli di Dino Compagni essendo falliti nel 1341,
s’interponeva per essi in certe vertenze Stefano Colonna, capo dei
Guelfi magnati in Roma e in Italia. (_Archivio Storico_, nuova serie,
tomo 16, parte I, Documenti relativi al Duca d’Atene). Abbiamo intorno
a Dino Compagni un pregevole lavoro del prof. HILLEBRAND (Parigi,
1862).

[142] _Iter Ital. Enrici VII_. — VILLANI, lib. IX.

[143] Il P. ILDEFONSO (_Deliz. Erud_., tomo XI, pag. 95) pubblicava la
Sentenza d’Arrigo VII contro a’ Fiorentini.

[144] Abbiamo la lista dei feritori fiorentini a Montecatini. _Deliz.
Erud._, tomo XI, pag. 751.

[145] Una _Cronaca_ latina di Ser GIOVANNI DI LEMMO, pubblicata dal
signor Luigi Passerini (_Docum. di Stor. Ital._, tomo VI, a cura della
Deputazione di Storia Patria della Toscana ec.) contiene dal 1299 al
1320, oltre a fatti e contese personali, ragguagli pregevoli intorno
alle cose di Pisa e di Lucca e di tutta quella parte di Toscana, della
quale sembra per il Lemmi essere centro San Miniato, tanto da far
credere che ivi egli avesse o patria o dimora. Il valore principale
di quella _Cronaca_ è per gli anni corsi dalla morte d’Arrigo VII
infino alla pace fatta dal re Roberto, anche in nome di Firenze, co’
Ghibellini di Pisa e di Lucca. È da vedere, sebbene a noi direttamente
non appartenga, come i Pisani, avendo in casa e agli stipendi loro
molti cavalieri tedeschi, cercassero da principio difendersi da
Uguccione della Faggiuola, che di quelle genti faceva sua forza; come
essendosi offerto a Federigo d’Aragona, questi chiedesse innanzi tutto
per sè la Sardegna; come poi cedessero ad Uguccione, e come Lucca fosse
a lui ribellata per opera di Castruccio. Quanto ai termini della pace,
registra il Lemmi quelli che importano specialmente a San Miniato.

[146] VILLANI, lib. IX, cap. 76.

[147] _Diurnali_ di MATTEO SPINELLI da Giovenazzo, 1258.

[148] So i dubbi che sono stati mossi ai giorni nostri circa alla
_Cronaca_ di MATTEO SPINELLI, che si disse fabbricata nel cinquecento.
Potè a quel tempo taluno averla messa in ordine levigando forse
l’antico idioma nel quale fu scritta, ma non inventare la materia e
tutto nemmeno rifare lo stile; del che si hanno prove intrinseche, nè
le difficoltà sono diverse da quelle che si ritrovano nella maggior
parte delle antiche cronache, per lo più messe insieme in più tempi e
fatto di pezzi. Ciò pure avvenne in qualche parte anche all’Istoria del
Malespini.

[149] AMMIRATO, lib. IV.

[150] Qui giova trascrivere alcune parole dove un nostro istorico assai
più recente dà belle ragioni di questo cercare lontani paesi che da
tempo antico faceano gli uomini fiorentini.

«La città di Firenze è posta di sua natura in luogo salvatico e
sterile, che non potrebbe con tutta la fatica loro dare da vivere agli
abitanti, che sono molto multiplicati: e per questa ragione è stata
necessaria cosa da uno tempo in qua ai Fiorentini di cercare loro
vita per industria; e per questo sono usciti fuori di loro terreno a
cercare altre terre e provincie e paesi, dove uno e altro ha veduto da
potersi avanzare un tempo e fare tesoro, e tornare a casa: e andando a
questo modo per tutti i regni del mondo e cristiani e infedeli, hanno
veduto i costumi delle altre nazioni, e fatto in loro abito delle cose
vantaggiate, scegliendo d’ogni parte il fiore: e l’uno ha fatto venire
volontà all’altro, intantochè chi non è mercatante e che abbia cerco il
mondo e veduto le strane nazioni delle genti, e tornato alla patria con
avere, non è riputato da niente. E questo amore ha sì accesi gli animi
loro, che da un tempo in qua pare che ne nascano naturali a ciò, e è
tanto il numero che vanno per lo mondo in loro giovanezza, e guadagnano
e acquistano pratica e virtù e costumi e tesoro, che tutti insieme
fanno una comunità di sì grande numero di valenti e ricchi uomini,
che non ha pari al mondo.... I loro vicini, alquanto di natura di loro
terreni più ricchi e più grassi, si sono stati a quella bada di tanto,
che basta loro, sanza volere fatica di cercare più.» — (GORO DATI,
_Stor. Fior._, pag. 54, 55.)

[151] VILLANI, lib. X, cap. 86.

[152] Il Machiavelli scrisse la vita di Castruccio senza istorica
verità, ma perchè fosse come esemplare a quella idea che egli
vagheggiava; e se uno eleggerne pur voleva, meglio Castruccio che il
Valentino.

[153] Scriviamo il numero dei soldati come si trova nei contemporanei;
ma quello delle genti a piedi, incerto sempre, comprende ancora i
guastatori ed i saccomanni.

[154] G. VILLANI, lib. IX, cap. 214.

[155] _Cronaca di Paolino di Piero_.

[156] G. VILLANI, lib. IX, cap. 214.

[157] Ivi, cap. 219.

[158] _Istoria Fiorentina_ di MARCHIONNE STEFANI, lib. VI, rub. 385. —
Tra ’l Potestà e il Capitano del Popolo e l’Esecutore degli ordini di
giustizia menavano seco oltre a 200 tra giudici e notai e armigeri e
donzelli. (_Statuti_, lib. I.)

[159] G. VILLANI, lib. IX, cap. 273.

[160] FRANCO SACCHETTI, novella 63.

[161] Neri Strinati, del quale abbiamo una breve Cronichetta (stampata
di seguito alla Storia apocrifa di Semifonte), era insieme col suo
fratello Maffeo mallevadore al fallimento degli Scali: «ma perchè io e
Maffeo eravamo dei grandi, non potevamo torre azione contro agli eredi
di Ghigo di Gofo ch’erano di popolo:» sì erano fatti gli ordinamenti
del popolo contro a’ grandi.

[162] Storie Pistolesi dal 1300 al 1348.

[163] _Deliz. Erud._, tom. XII, pag. 262.

[164] _Balìa rebanniendi exbannitos habitos pro Guelfis et qui pro
Guelfis habeantur_ [11 ottobre 1325]. Archivio di Stato, _Provvisioni_
di quell’anno.

[165] G. VILLANI, lib. X, cap. 2. — COPPO STEFANI, lib. VI.

[166] _Istorie Pistolesi dal 1300 al 1348_.

[167] VILLANI, lib. X, cap. 86.

[168] Il P. ILDEFONSO, tomo XII, pag. 288, pubblicava il testo
originale di questa riforma. È anche da vedere il libro settimo delle
_Istorie_ di SCIPIONE AMMIRATO, con le pregevoli aggiunte di chi
portava il suo stesso nome e casato.

[169] È un libro o zibaldone del secolo diciassettesimo, scritto da
TOMMASO FORTI notaro fiorentino, intorno agli uffici e magistrati
della Repubblica: manoscritto appresso di noi, e si trova in altre
Biblioteche.

[170] G. VILLANI, lib. X, cap. 118. — Abbiamo per quell’anno 1329 e
pei susseguenti il Diario d’un Simone Lenzi biadajolo, del quale un
estratto si legge nel giornale filologico _Il Borghini_, an. 1864; ed
è pittura circostanziata e molto viva di quei mercati tumultuosi, che
spesso conferma le parole del Villani. Per un’altra carestia che fu poi
nel 1353 il Comune fece incetta di grano in più luoghi d’oltremare;
ma bastò l’annunzio a fare aprire i granai che prima erano tenuti
chiusi, rinviliando il prezzo, talchè il Comune vi perdè non poche
migliaia di fiorini d’oro. Sul quale proposito io prego gli economisti
a considerare le parole di Matteo Villani, le quali mi sembrano con
precisione maravigliosa anticipare una dottrina la quale tardò più
secoli a farsi norma comune, e in Firenze stessa rinacque appena cento
anni fa, ma prima qui che tra le maggiori nazioni d’Europa, perchè
l’esperienza ed il senno popolano quivi le avevano prima sparse. «In
tali casi occorrono diversi gravi accidenti, e spesso contrari l’uno
all’altro. Se grandi compere in così fatta carestia fanno pericolo di
disordinata perdita, e certezza non si può avere di grano che di Pelago
si aspetta; ma utilissima cosa è dare larga speranza al popolo; chè si
fa con essa aprire i serrati granai de’ cittadini, e non con violenza;
chè la violenza fa il serrato occultare, e la carestia tornare in fame:
e di questo per isperienza più volte occorsa nella nostra città in
cinquantacinque anni di nostra ricordanza possiamo fare vera fede.» M.
VILLANI, lib. III, cap. 76.

[171] G. VILLANI, lib. XI, cap. 1. — L’_Archivio Storico_ dell’anno
1873, disp. II, pubblicava una notizia del signor Gherardi intorno ai
danni di quella inondazione ed ai lavori che occorsero. A maestro e
governatore di tutti quei lavori elessero Giotto: essendochè a bene
e onorevolmente procedere occorresse preporvi un qualche esperto e
famoso uomo, e non si trovasse in tutto il mondo persona più adatta di
lui. Dolevano alla Signoria le molte assenze di Giotto a dipingere per
l’Italia, bramando che un tanto _magnus magister et carus reputandus
in civitate, materiam habeat in ea moram continuam contrahendi_; perchè
dalla sua scienza e dottrina venga a molti altri insegnamento, e onore
non piccolo alla nostra città. (GAYE, _Carteggio d’Artisti_, tom. I,
pag. 481.)

[172] G. VILLANI, lib. II, cap. 23.

[173] _Archivio Storico Italiano_, Nuova Serie, tom. IV, disp. I.

[174] «Sono solito a dire che più d’ammirazione è che i Fiorentini
abbino acquistato quello poco dominio che hanno, che e’ Veneziani o
altro principe d’Italia il suo grande; perchè in ogni piccolo luogo di
Toscana era radicata la libertà in modo, che tutti sono stati inimici
a questa grandezza. Il che non accade a chi è situato tra’ popoli usi
a servire, a’ quali non importa tanto lo essere dominati più da uno che
da un altro, che gli faccino ostinata o perpetua resistenza.» (_Ricordi
Politici_ di FRANCESCO GUICCIARDINI, Nº 353.)

[175] Vedi le _Istorie Pistolesi dal 1300 al 1348_.

[176] Abbiamo gli Atti della dedizione nel tomo I dei _Capitoli del
Comune di Firenze_, pubblicato dalla Soprintendenza generale degli
Archivi toscani, pag. 4, 28.

[177] Era proibito contrarre parentela con tali Signori (vedi _Statut.
Flor._, lib. III, rubr. 179, tom. I, pag. 380). Ed altra rubrica,
lib. III, rubr. 46, tom. I, pag. 262, vieta egualmente che sieno fatti
vescovi di Firenze o di Fiesole uomini di famiglie le quali avessero
castelli nel contado o nel distretto; così almeno si vuol intendere:
e se accettassero uno di quei vescovadi, i loro parenti divenivano
ipso facto grandi qualora fossero popolani, e i grandi passavano nella
categoria dei sopraggrandi. Nessuno poteva acquistare dall’Imperatore
possessioni nella Toscana o diritti, _vel quæ ad Imperium spectare
dicuntur_, sotto pena della testa o della confisca; e divieto d’abitare
nel territorio della Repubblica, essi e in perpetuo i discendenti
loro. (Lib. III, rubr. 86, pag. 302.) È da vedere pure la rubr. 90
del lib. III dello stesso _Statuto Fiorentino_, tom. I, pag. 304,
la quale dichiara nullo e soggetto a gravi pene qualunque contratto
pel quale sieno trasferiti diritti reali o personali di servitù, di
fedeltà o di omaggio o di qualsiasi giurisdizione, eccetto però al
Comune di Firenze. I secolari potevano dalla Chiesa fare acquisto di
tali diritti, purchè aboliscano immediatamente ogni obbligazione di
vassallaggio. Qualunque persona, università o popolo si obbligasse
nell’avvenire a servitù o che ad altri la prestasse, s’intenda che
abbia perduto la guardia e protezione del Comune di Firenze, nè a
lui si mantenga diritto e giustizia, e possa da ognuno essere offeso
impunemente nella persona e negli averi, come i ribelli e gli sbanditi.
— Vedi anche i _Capitoli del Comune di Firenze_, loc. cit.

[178] Alcuni uomini del Valdarno l’anno 1294 chiedono essere liberati
_ab omni hominitia et coloneria et ascriptitia conditione_ e _ab omni
nexu fidelitatis_; alla quale erano stati ricondotti dalla famiglia
dei Pazzi dopo la battaglia di Montaperti, per forza _et per metum_,
e con arsioni ed ammazzamenti: i Priori decretarono la libertà di
cotesti uomini, e pei Consigli fu approvata. (Estratto dagli _Spogli_
di VINCENZIO BORGHINI, pubblicato dal P. Ildefonso nelle _Delizie degli
Eruditi_, tom. VIII, in fine.) — Abbiamo Atti pubblici dove il Comune
di Firenze dichiara spettare a lui la tutela dei _poveri_ e _deboli_ e
degli _impotenti_.

[179] _Quis dominatur apennini? alma domus Ubaldini_; avrebbe detto
l’imperatore Federigo II.

[180] _Cronaca_, lib. X, cap. 202.

[181] DELFICO, _Storia di San Marino_.

[182] «La guerra di Mastino voleva il mese più di venticinquemila
fiorini d’oro che andavano a Vinegia, senza le spese opportune che
bisognavano di qua al nostro Comune, che le più volte senza quelli di
Lombardia avevano al soldo più di mille cavalieri, senza quelli che
erano alla guardia delle terre e castella che si tenevano per lo nostro
Comune.» (G. VILLANI, lib. XI, cap. 91.)

[183] G. VILLANI, lib. XI, cap. 114.

[184] G. VILLANI, lib. XI, cap. 139.

[185] «Il popolo era da’ grandi nelle faccende private oppressato; i
grandi avevano le leggi e la ordinazione della Repubblica tutta contra
sè diretta.» (DONATO GIANNOTTI, _Della Repubblica Fiorentina_, lib. I,
cap. V, pag. 83.)

[186] G. VILLANI, lib. XI, cap. 119.

[187] Abbiamo nel _Giornale Storico degli Archivi Toscani_, vol.
VI, pubblicati ed illustrati dal signor Cesare Paoli i documenti
dell’Archivio di Stato relativi al Duca d’Atene. Quello segnato nº
213 alla pag. 231 contiene le accuse contro ai Venti, ma la sentenza è
mozza e apparisce poi rivocata.

[188] G. VILLANI, lib. XII, cap. 1, 2, 3.

[189] Vedi _Archivio Storico_, tom. XVI, parte II, pag. 532. — Donato
Velluti, cronista non dispregevole, era stato de’ primi Priori creati
dal Duca, e aveva seco grande entratura; ma quando s’accorse ch’egli
andava a tirannia, si tenne in disparte: nel corso poi della sua
Cronaca, ogni volta che gli avvenga di nominare il Duca, non lo fa mai
con ingiuriose parole, mostrando piuttosto usare prudenza, ma poi non
essergli troppo avverso.

[190] G. VILLANI, lib XII; _Marchionne di Coppo Stefani_, lib. VIII;
MACHIAVELLI, lib. II, in fine; AMMIRATO, lib. IX; _Cronaca Senese_ di
ANDREA DEI presso il Muratori, tom. XV, pag. 108. — Abbiamo citato la
serie dei documenti relativi al Duca d’Atene tratti dall’Archivio di
Stato. In questa, oltre gli Atti del suo Governo, sono quelli della
Renunzia, e i negoziati che la Repubblica ebbe poi col Re di Francia e
col Papa e co’ Re di Puglia, i quali tenevano la parte del Duca.

[191] _Deliz. Erud._, tom. XIII, pag. 207.

[192] G. VILLANI, lib. XII, cap. 18 e segg. — MARCHIONNE STEFANI. —
LIONARDO ARETINO. — MACHIAVELLI.

[193] G. VILLANI, lib. XII, cap. 23.

[194] Nelle _Delizie degli Eruditi_ del P. Ildefonso, tom. VII, pag.
290, è la supplica di un ser Belcaro di Bonaiuto Serragli da Pogna, il
quale, sebbene fosse di famiglia grande, chiede essere di popolo egli
ed i suoi, come _debiles et impotentes_. — Il tomo XIII della stessa
pregevole collezione contiene da pag. 199 fino al fine molti originali
Documenti di Provvigioni fatte dalla Repubblica, sia nella prima
Riforma del vescovo Acciaiuoli e dei Quattordici per la quale erano
riabilitati i grandi, sia nella rinnovazione delle Leggi contro ad
essi e degli Ordini di giustizia nel mese d’ottobre 1343 e nell’ottobre
1344.

[195] Il Malespini vidde salire al tempo suo per le ricchezze i Bardi,
i Frescobaldi, i Mozzi ed i Rossi che egli distingue dagli antichi
grandi. Recenti erano pure i Cavalcanti; e forse non di vecchia data
gli Adimari _venuti su di piccola gente_, come scrive l’Alighieri.

[196] «Molto rincararono i lavoratori, li quali erano, si potea
dire, loro i poderi, tanto di buoi, di seme, di presto e di vantaggio
voleano.» MARCHIONNE STEFANI, tom. XIII, pag. 143. — «I lavoratori
delle terre volevano tutti i buoi e tutto seme, e lavorare le migliori
terre e lasciare l’altre. — Le fanti e i ragazzi della stalla volevano
il salario, il meno dodici fiorini l’anno, e i più esperti diciotto
e ventiquattro: così le balie e gli artefici minuti manuali volevano
tre cotanti che l’usato. — Il Comune avendo bisogno, e perchè vedeva
essere il popolo ingrassato ed impoltronito, raddoppiò la gabella del
vino alle porte, ed alzò quella del grano e del sale e della carne.
Non vollero più fare provvisione pubblica di grano, cessando il lavoro
dell’edifizio d’Orsanmichele a tal fine destinato; ma invece ordinarono
che tutto il pane vendereccio si facesse dal Comune, e si vendesse
a caro prezzo; e quale fornaio ne volesse fare, pagasse ogni staio 8
soldi di gabella.» (M. VILLANI, lib. I, cap. 57.)

[197] Il dar mallevadore era ai magnati imposto dagli Ordinamenti di
giustizia.

[198] Il numero dei battezzati darebbe, secondo i calcoli d’oggi,
oltre a centocinquanta mila anime di popolazione alla città, compresi
i borghi e le parrocchie le quali andavano a San Giovanni: ognuno però
vede come fosse fallace il modo del registrarli. Pare stia bene il
conto delle ottocento moggia la settimana per novanta mila bocche. Gli
ottanta mila uomini da arme, cioè da quindici a settanta anni, potevano
bene essere l’anno 1336 nel contado e distretto, il quale allora
comprendeva non piccola parte, com’è detto, della Toscana.

[199] Vedemmo già come tutte le lane ed altre cose de’ re d’Inghilterra
venissero in mano di mercanti fiorentini, in compenso dei danari che a
lui somministravano per la guerra. — Si noti ancora come l’industria,
tenendo qui pure l’usate sue vie, mentre s’ampliava e raffinava,
andasse stringendosi in minore numero di mani.

[200] I panni francesi ed altri venivano a Firenze per le finiture;
l’arte del cimare e quelle che servono a dare ai panni l’ultima
perfezione, altrove erano sconosciute; e da principio i Fiorentini
mandavano in Fiandra dei lavoranti per conto loro che mantenessero
il segreto. Venivano anche i panni a tingersi in Firenze, essendo
quest’arte sempre ivi molto accreditata, massime per l’uso del guado
o indaco, il quale serve anche a fermare il color nero e a dargli
lucentezza: della tintura con l’oricello abbiamo detto in altro luogo.
Qui è notabile come dal Villani non si tenga conto dell’arte della seta
che in Firenze era antichissima; vero è bensì quest’arte essere giunta
al colmo nel secolo susseguente, quando l’arte della lana cominciò
invece a decadere.

[201] Gli speziali ebbero questo nome perchè oltre alle medicine
smerciavano anche le spezierie delle Indie.

[202] E credo io fossero più, tanti se ne legge di continuo andati
chi in qua chi in là per traffici, ed i cambiatori mettevano banchi in
molte parti d’oltremonte e d’oltremare, e Avignone ne tirava a sè non
pochi, ed a Lione erano case di Fiorentini, ed a Bruggia nella Fiandra
più anni rimase lo stesso Giovanni. Ai quali se poi si aggiungano
quelli che andavano in signoria di fuori, potestà o giudici, e che
menavano seco gran seguito o famiglia; e il frequentare le università
fino a quella di Parigi, ed il muoversi di luogo in luogo che facevano
i religiosi; poi le frequenti ambasciate, e quello stesso vagare dei
soldati mercenari che fu cagione di tanti mali; si vedrà come fosse
continuo a quei tempi il conversare dei Fiorentini con molte città
d’Italia e fuori.

[203] Fu posta quando si edificava il terzo cerchio della città,
continuata poi fino ai giorni nostri, e gravosissima, perchè andava
fino al sette e tre quarti per cento, facendosi però le stime molto
all’agevole. Gravava disegualmente la Toscana, avendo più luoghi
pattuito nella dedizione l’andare esenti da quella tassa; privilegi che
cessarono quando nel 1814 fece ritorno il principato non come antico e
restaurato, ma col diritto della conquista.

[204] Oltre al segnare l’oro e l’argento, sembra che le paci tra’
cittadini avessero a guarentigia e solennità il suggello del Comune; il
che si fa credere anche per un luogo del Velluti, pag. 29: «Venne poi
il Duca d’Atene e ribandì gli sbanditi e costrinse ognuno a far pace;
onde i consorti e noi, essendo costretti, rendemmo pace; la quale è
sotto grandissime pene, fortificate poi per riformagioni di Comune con
altre gravissime pene: e non si trova quasi niuna poi essere rotta,
e chi l’ha rotta si è stato diserto; onde per questa cagione e per lo
comandamento di mio padre e sua maladizione si è molto da guardare; che
se alcuno discendente di loro vivesse, non fosse tocco, se non vuole
sè e altrui disertare.» Il segno dei beni in pagamento poteva essere
necessario a quei contratti che hanno nome di Anticresi, nei quali i
beni essendo ceduti al creditore per certo tempo, non si fa luogo alla
voltura; se pure non fosse divietato quel contratto, com’è pei canoni
della Chiesa, e che il divieto si osservasse.

[205] Ivi erano grani depositati da cittadini, i quali pagavano per la
custodia e per gli attrazzi; e il grano sparso rimaneva a benefizio del
Comune.

[206] Erano penali che dovevano pagare i connestabili che fossero
trovati in difetto d’uomini rispetto al numero pel quale erano stati
condotti e riscuotevano gli stipendi. — Soccorse in questo come in
più altri luoghi a noi l’amicizia del signor Cesare Guasti, e a lui ne
rendiamo le debite grazie.

[207] Nei libri del 1347, per citar quelli più vicini al tempo del
Villani, si trovano versamenti fatti ai Camarlinghi della Camera
dal Camarlingo delle Stinche: _de denariis ad ejus manus perventis_.
(Archivio centrale di Stato.)

[208] Voleano che i più facoltosi del contado dimorassero nella città,
dove davano minore sospetto.

[209] Si è detto come i Fiorentini fino dal secolo XIII per grandigia
custodissero leoni ed altri animali rari, i quali venivano ad essi
d’Oriente; costumanza cittadina cessata non prima del passato secolo,
quando si venne a ricercare il perchè di ogni cosa. Un lione di marmo
che tra le branche teneva uno scudo con entro il giglio, e si chiamava
il Marzocco, era una sorta di emblema della Repubblica fiorentina,
imitato forse dal Leone di San Marco.

[210] Abbiamo (_Deliz. Erud_., tomo XII, pag. 349) una descrizione
delle Entrate e Spese tratta da questa del Villani, ma non però affatto
inutile pe’ confronti.

[211] PECORI, _Storia di San Gimignano_. — Nel libro già citato
dei _Capitoli del Comune_, pag. 288 e seg., abbiamo gli Atti
della dedizione che San Gimignano aveva fatta l’anno 1345, e altri
susseguenti. — Vedi un nostro Compendio dell’istoria di questa Terra,
nell’_Appendice_ Nº III.

[212] Intorno ai fatti dei Guazzalotri e di Prato vedi anche (per
quanto gli si debba credere) il frammento di Cronaca di Luca da
Panzano; _Giornale storico degli Archivi Toscani_, tomo V, pag. 61.

[213] Donato Velluti, Gonfaloniere di giustizia, ebbe grande mano in
tutta quella faccenda; e per l’inganno che v’era stato e il molto male
commesso, non trovò prete che lo assolvesse; finchè tornato da Napoli
il vescovo Acciaiuoli, quattro anni dopo lo assolvè, pensando ch’era
stato a fine di bene, e perchè Firenze non andasse sotto tirannia.
(VELLUTI, _Cronaca_.)

[214] Aveano ordinato un anno innanzi le cose spettanti al governo
della Valdinievole; intorno a che vedi il libro dei _Capitoli_, in più
luoghi.

[215] I Cronisti fiorentini tacciono di un soccorso di Senesi venuti
alla difesa della Scarperia, che primi entrarono nella terra. Questo
narra il senese Agnolo di Tura (_App_. Muratori, _Scriptor. Rer.
Ital._, tomo XV, col. 126, 127), il quale però aggiugne in onta
de’ Fiorentini cose che parvero incredibili al senese annotatore
Benvoglienti.

[216] Donato Velluti era in Siena ambasciatore per fare lega contro
al Visconti; «ma veggendo noi ambasciatori non essere sufficienti i
Comuni di Toscana a tanto uccello senza l’appoggio d’altrui, si ragionò
si mandasse al Papa, trattasse perchè l’Imperatore venisse in Italia:
di che rapportato il detto ragionamento in Firenze, quanto che nella
prima faccia fosse dubbioso e gravoso, purnondimeno veggendo l’appoggio
di Puglia essere debole, si prese di mandare al Papa.» Questi aveva
promosso l’elezione di Carlo IV, e di per sè era già inclinato a farlo
scendere in Italia.

[217] «Se alcuno guelfo divien tiranno, conviene per forza che diventi
ghibellino.» (MATTEO VILLANI.)

[218] Nelle campagne i nostri vecchi dicevano sempre: un Dio, un Papa,
un Imperatore; e non si tenevano obbligati alla milizia napoleonica,
perchè non era l’imperatore vero.

[219] «Essendo messer Ramondino Lupo da Parma capitano di guerra in
Firenze molto servitore dell’Imperatore, fece sentire all’Imperatore
de’ ragionamenti si faceano; di che l’Imperatore subitamente mandò un
suo ambasciatore, grande prelato, a Firenze» — «ed essendo deputati
certi nostri cittadini, tra’ quali io fui, a ragionare con lui, dopo
molti ragionamenti, si fecero certi capitoli ec.» (VELLUTI, _Cronaca_.)

[220] Il Corio narra come l’Arcivescovo essendo chiamato dal Papa in
corte, mandò innanzi un suo siniscalco a fare gli alloggi; il quale
pigliò in affitto quante case potè avere nella città d’Avignone,
e stalle da porvi molto gran numero di cavalli, dicendo sempre non
bastavano per la compagnia che l’Arcivescovo condurrebbe seco: parve
troppa ai cardinali, e fu pregato non si muovesse.

[221] MATTEO VILLANI, lib. III, cap. 7.

[222] Scrivono che uno degli ambasciatori dicesse a Carlo, che
promoveva sempre novelle difficoltà: _Voi filate molto sottile_. (M.
VILLANI, lib. III, cap. 30.)

[223] Nelle istruzioni agli ambasciatori (Libro di _Consulte_,
nell’Archivio di Stato) è ingiunto loro di fermarsi a conferire
dovunque fosse il detto Patriarca, e «dirgli ogni cosa.» — Questo
abbiamo dalla cortesia del signor Luigi Passerini, che tanto sa delle
cose nostre.

[224] M. VILLANI, lib. III, cap. 86.

[225] Nelle edizioni di Matteo Villani si legge quattromila, che sono
troppi. Ranieri Sardo, _Cronaca Pisana_ (_Archiv. Stor._, VI, par. 2),
dice essere venuti con l’Imperatrice mille cavalieri, e indi qualche
altro centinaio mandati dai Signori di Lombardia.

[226] «A noi pareva che al Patriarca bastassero duemila fiorini
d’oro, al Cancelliere trecento fiorini o poco più, ec.» (_Istruzioni
agli ambasciatori_; Archivio di Stato.) — Un documento _in forma
brevis_ (stampato con altri spettanti a quel fatto dal signor Giuseppe
Canestrini: _Archiv. Stor._, Appendice VII, pag. 406) dà facoltà agli
ambasciatori di essere larghi di doni ai ministri e consiglieri di
Carlo IV, e questi si vede che accettarono _grato animo_.

[227] «La moneta, che dare gli si dee per via di censo per anno,
vorremmo che fosse la minore quantità che si potesse; e piuttosto
una quantità determinata, che discendere a censo di 26 danari per
focolare.» (_Archiv. Stor._, Appendice VII, pag. 405.) Nelle istruzioni
agli ambasciatori si trova pure: «Offerte generali farete, non
obbligatorie; — dicano con quanta difficoltà si è qua ottenuto di
condiscendere alle modificazioni nuovamente fatte.»

[228] Testo del Trattato (vedi _Appendice_ Nº IV.) — E nelle istruzioni
agli ambasciatori: «in quella parte dove toccate delle terre le quali
volontariamente si sono sottomesse a questo Comune, che non le vuole
confermare, operate almeno quanto potete che ci faccia suoi vicarii,
allegando che ha fatto il simile a molti altri.»

[229] A’ nove di marzo, undici giorni avanti alla conclusione, si vede
ch’erano alle rotte e discorrevano già d’armarsi; più giorni innanzi
Niccolò Alberti aveva proposto si cercasse aiuto dal Papa e dal Legato
della Romagna. (Libro di _Consulte_, nell’Archivio di Stato.) Matteo
(lib. IV, cap. 73) sgrida i reggitori del non avere fatto abbastanza
fondamento sul Papa, il quale aveva già stipulato con l’Imperatore che
nello scendere in Italia mantenesse governo libero in Firenze. Aggiugne
il Villani che le lettere papali, di cui potevano i Fiorentini valersi,
rimasero in Cancelleria per non avere gli ambasciatori pagato i trenta
fiorini d’oro che ci volevano per la spedizione.

[230] Donato Velluti accenna con parole molto espresse ad una promessa
la quale al tempo dell’imperatore Carlo IV sarebbe stata _fatta ai
Grandi intorno al fatto degli uffici e degli schiusi guelfi_; promessa
cioè di modificare gli Ordinamenti di giustizia, e le esclusioni dai
magistrati. I Velluti erano antichi grandi, ma l’affermazione di Donato
non poteva essere in tutto senza fondamento, e qualche cosa dovette ai
grandi essere almeno fatta sperare, a Pisa, forse dagli ambasciatori.

[231] Il Diario del Graziani perugino (vedi _Archiv. Stor. Ital._, tomo
XVI, parte 1ª, pag. 176) aggiugne tra i patti: «Nella città de Fiorenza
debiano continuo tenere uno offiziale per lo Imperatore, el quale
officiale sia sopra alle appellazione, e che debia avere la mitade de
tutte glie bande che entreronno in Comuno.» Tuttociò è manifestamente
falso, ma si pone a mostrare le gelosie per cui gli scrittori d’una
città si compiacevano abbassare le altre, fossero anche le più amiche.

[232] _Archiv. Stor._, Appendice, vol. VII, pag. 405. — Nelle
istruzioni agli ambasciatori (Archivio di Stato): «Il sacramento pareva
troppo largo, ma si farebbero riserve innanzi al giuramento; e quando
fossero autenticate per lettere di Cancelleria, basterebbe perchè
il sacramento non avesse più vigore.» Abbiamo il testo delle riserve
autenticate per lettere di Cancelleria, e confermate il giorno avanti
a quello del trattato dalla persona dello stesso Imperatore in Pisa,
com’era chiesto in Firenze. — Vedi lo stesso _Appendice_, vol. IV, in
principio.

[233] Ranieri Sardo (Cronaca citata), narrati i fatti di Carlo in Pisa,
lo accomiata con queste parole: _Iddio gli dia delle derrate ha date a
noi_. — Vedi anche le _Istorie Pisane_ di Raffaello Roncioni. (_Archiv.
Stor._, tomo VI, parte I.)

[234] _De Imperatore habeo hæc nova: quod die dominica proxime elapsa
applicuit Cremonam, et ibi extra portam retentus fuit per duas horas et
ultra; et interim multum examinate fuerunt gentes sue, quarum tercia
pars forte intrare potuit civitatem cum eo et sine armis, et relique
remanserunt extra cum omnibus armis: et die sequenti ivit Sunzinum,
ubi valde plus retentus fuit similiter extra portam, cum simili
examinatione et receptione dictarum suarum gentium: postea transivit
per territorium Pergami per Valcamonicam et per Voltolinam versus....
Sueviam in Alamannia, semper cum magna festinantia, absque quo aliqua
vice esset visitatus vel visus ab aliquibus dominis Mediolani: die
et nocte equitans ut in fuga_. (Lettera alla Signoria, da Ferrara 27
giugno 1355; in _Archiv. Stor._, Appendice, vol. VII, pag. 408.)

[235] VELLUTI, _Cronaca_.

[236] MATTEO VILLANI, lib. IV, cap. 70-75.

[237] Vedi _Appendice_, Nº V.

[238] MARCHIONNE DI COPPO STEFANI, nelle _Deliz. Erud_., tomo XIII,
pag. 112.

[239] MATTEO VILLANI, lib. IV, cap. 69.

[240] GIOVANNI VILLANI, lib. XII, cap. 72. — E MATTEO VILLANI, lib. II,
cap. 2. «Ogni vile artefice della comunanza vuol pervenire al grado del
priorato e de’ maggiori uffici del Comune, ove s’hanno a provvedere
le grandi e gravi cose di quello, e per forza delle loro capitudini
vi pervengono; e così gli altri cittadini di leggiere intendimento e
di novella cittadinanza, i quali per grande procaccio e doni e spesa
si fanno a’ temporali di tre in tre anni agli squittini dal Comune
insaccare: è questa tanta moltitudine, che i buoni e gli antichi e
savi e discreti cittadini di rado possono provvedere a’ fatti del
Comune, e in niuno tempo patrocinare quelli, che è cosa molto strana
dall’antico governamento dei nostri antecessori e dalla loro sollecita
provvisione. E per questo avviene, che in fretta e in furia spesso
conviene che si soccorra il nostro Comune, e che più l’antico ordine e
il gran fascio della nostra comunanza e la fortuna governi e regga la
città di Firenze, che il senno e la provvidenza de’ suoi rettori. Catun
intende, i due mesi che ha a stare al sommo ufficio, al comodo della
sua utilità, a servire gli amici o a disservire i nemici col favore del
Comune, e non lasciano usare libertà di consiglio a’ cittadini.»

[241] Frammento di _Cronaca_ stampato nella edizione di Donato Velluti.
Firenze, 1731, pag. 148.

[242] Rubr. 10 degli _Ordinamenti di Giustizia dell’anno 1293_.
(_Archiv. Stor._, Nuova Serie, tomo I, pag. 58.)

[243] _Giornale Storico degli Archivi Toscani_, vol. I, anno 1857. — Il
Comune di Firenze aveva in Roma anche nell’assenza del Pontefice tre
col titolo di protettori, ai quali nell’anno 1354 erano stanziati dal
Consiglio del Capitano e Popolo Fiorentino 480 fiorini d’oro. (Carte
del signor Giuseppe Canestrini a noi gentilmente comunicate.)

[244] Stando a Lapo da Castiglionchio (_Discorso_, ec.; Bologna, 1753,
in-4, pag. 128), in prima origine il Consiglio Generale sarebbe stato
di quaranta, grandi e popolani.

[245] _Statut. Flor._, tomo II, lib. 5, rubr. 5, pag. 491.

[246] _Statut. Flor._, tom. I, pag. 145; e _Statuto di Parte Guelfa_,
cap. 21, nel _Giornale Storico degli Archivi toscani_, vol. I.

[247] Nell’intervallo però tra il 1335 e il 58 i Capitani troviamo
essere ridotti a quattro, che due grandi e due di popolo. — Per
una riforma del 1323 i nuovi Capitani sarebbono eletti da quelli
che uscivano: coteste cose però variavano ad ogni tratto, e Lapo da
Castiglionchio dice che erano essi eletti dal maggior consiglio della
Parte e dal consiglio segreto dei 14. (Discorso, ec., pag. 128.)
Abbiamo pure una deliberazione del 1316, per la quale i Capitani
eleggono i cento consiglieri della Parte, dei quali sono ivi anche i
nomi. — Tutto ciò mostra come il governo della Parte guelfa mantenesse
le forme strette che si convengono ad un reggimento di oligarchi; e
tali erano essi veramente.

[248] Vedi cap. 16 degli _Statuti di Parte Guelfa_. «Come ogni anno
si spenda in possessioni e in case la maggior quantità di pecunia che
avere si potrà.»

[249] Parole che accennano a una esperienza lungamente fatta, e quindi
si deve gli ultimi capitoli di Giovanni credere opera di Matteo.

[250] G. VILLANI, lib. XII, cap. 72, 79, 93. — _Deliz. Erud._, tomo
XIII, pag. 314 a 28, e 339.

[251] VELLUTI, _Cronaca_, pag. 106.

[252] _Deliz. Erud._, tomo XIV, pag. 231.

[253] Giuravano, _devotis animis et curvatis capitibus_, fare ogni
cosa a conservazione dello stato e parte dei Guelfi, e _ad exterminium
æmulorum_.

[254] _Deliz. Erud._, tomo XIV, pag. 249.

[255] Alcune parole di Matteo Villani (lib. VIII, cap. 31) ci danno a
credere ch’egli stesso fosse di già segnato in quella lista.

[256] M. VILLANI, lib. VIII, cap. 31, 32, e MARCHIONNE STEFANI, lib.
IX, pag. 15.

[257] MARCHIONNE DI COPPO STEFANI, lib. IX, rubr. 665, pag. 8.

[258] La _Cronaca_ di Marchionne rimase inedita fino al passato secolo,
ma era nota nel cinquecento.

[259] _Cronaca_ di G. MORELLI.

[260] Avendo essi a quel tempo inimicizia co’ Mangioni loro vicini, gli
assalirono una sera dopo cena; ed una loro donna uccisero, che stava
sull’uscio a pigliare il fresco; pel quale misfatto ebbero bando dalla
città. E noi troviamo questi Bordoni immischiati prima con Corso Donati
e poi col Duca d’Atene: ma sapevano rendersi popolari, e nell’anno 1311
quella famiglia ebbe privilegio di esenzione dalle gravezze.

[261] _Cronica_, pag. 109.

[262] _Archivio_, detto Libro di _Consulte_. — In esse troviamo Piero
degli Albizzi e due Strozzi che andavano seco, dar voto tra gli altri
più qualificati cittadini a cui spettavasi per ufficio. Ma i loro nomi
stanno tra gli ultimi che abbiano luogo in que’ registri; e nei pareri
da essi dati nulla è di notabile, come in cosa giudicata, e dove pare
che le sentenze, l’una dall’altra poco difformi, non si dessero senza
circospezione.

[263] G. VILLANI, lib. XII, cap. 113.

[264] M. VILLANI, lib. III, cap. 89, e lib. IV, cap. 14 e seg.; e
GRAZIANI, _Cronache di Perugia_ (_Archivio Storico_, tomo XVI, parte
II); AMMIRATO, _Storie Fiorentine_.

[265] Di Landau, e dice lo Stefani ch’egli era del lignaggio di
Wittemberg.

[266] Leggere gli epitaffi o iscrizioni. — _Vita di Cola di Rienzo_,
scritta in dialetto romanesco da TOMMASO FORTIFIOCCA.

[267] M. VILLANI, lib. VIII, cap. 72 e seg.

[268] In Firenze l’arte della lana non lavorava per non avere più il
porto a Pisa. (_Cronaca Senese_ in MURATORI, _S. R. I_., tomo XV, pag.
170.)

[269] M. VILLANI, lib. VIII, cap. 37. — _Cronaca Pisana_ in MURATORI,
_S. R. I._, tomo XV; e _Cronaca_ di RANIERI SARDO in _Archiv. Stor._,
tomo VI.

[270] Di tale provvedimento scrive LEONARDO ARETINO (lib. VII): «Questo
certamente non fu altro che fare la propria e domestica moltitudine
diventare vile, vedendo altri difendere le sue sostanze, e loro non
imparassino a difendere sè medesimi e le loro patrie.» — MATTEO VILLANI
si lagna che fosse necessità in questa guerra empire le file con la
viltà delle _vicherie_, o milizie del contado.

[271] Erano prima venuti gli Ungheri in Italia per le guerre contro
la regina Giovanna di Napoli. Tornava poi contro a’ Veneziani il
re Lodovico l’anno 1356 fin sotto Trevigi. Del modo d’armarsi e di
campeggiare di quella nazione, della moltitudine dei cavalli e dei
cavalieri, e fin del vitto ch’essi usavano, è un bel ragguaglio in
MATTEO VILLANI (lib. VI, cap. 53-54).

[272] Era la Compagnia del Cappelletto famosa in quei giorni: poi
novera il Tronci le Compagnie dell’Aquila Bianca, dell’Aquila Balsana,
delle Chiavi, del Grifon Bianco, del Grifon Staccato, del Leone di
rissa, dei Pappagalli, del Pontedera, degli Spiedi, della Tavola
Rotonda ec. (_Annali Pisani_, an. 1357.)

[273] Quivi i soldati oltramontani ch’erano al soldo del Comune di
Firenze avevano prima disegnato un altro Spedale pei malati della loro
gente, come ne avevano uno in Pisa fondato da quelli che ivi dimorarono
dopo la morte di Arrigo VII. (PASSERINI, _Storia degli Stabilimenti di
Beneficenza_ ec., pag. 217.)

[274] MATTEO VILLANI, lib. XI, cap. 16.

[275] Vedi anche il frammento della Cronaca di messer LUCA DA PANZANO.
(_Giornale Storico degli Archivi Toscani_, tomo V, pag. 70.)

[276] ANTONIO PUCCI, che in ottave descrisse l’istoria di questa guerra
contro Pisa, quanto a Pandolfo n’esce con dire: _ch’egli ebbe animo
perfetto; e contra sua voglia, per non avere genti, dovette starsi
nelle castella; e che dipoi chiese licenza non senza cagione._ (Cantare
V, ottav. 30, 46. _Deliz. Erud._, tomo VI.) — Il Pucci fu autore anche
del _Centiloquio_, pubblicato dallo stesso P. Ildefonso, vol. III. IV,
V; ma non è altro che l’istoria di G. Villani rattratta in terza rima
con buona lingua e cattivi versi.

[277] F. VILLANI, continuazione del lib. XI di Matteo.

[278] Contro ad essi Urbano V l’anno 1366 stringeva lega, egli per
conto dello Stato della Chiesa, col Comune di Firenze e col popolo
Romano e più altre città e Signori d’Italia. Andarono a questo effetto
in Avignone Giovanni Boccaccio e Francesco Bruni: i negoziati per
la lega e altri documenti che risguardano Urbano V sono da leggere
nell’_Archiv. Stor._, tomo XV, e Appendice VII. Vedi anche il _Diario
di un Anonimo Fiorentino_ del secolo XIV nel vol. VI dei _Documenti di
Storia Italiana_, pubblicati dalla Deputazione di storia patria.

[279] Aveva per milleseicentoventi fiorini data in pegno ad un mercante
fiorentino la sua corona imperiale, che andando a Roma recuperava col
danaro dei Senesi. — _Cronaca Senese_ di NERI DI DONATO, citata dal
Sismondi, che espone a lungo i fatti di Siena e le mutazioni di quella
Repubblica.

[280] Vedi anche BONINCONTRI, _Annales Samminiatenses_ in MURATORI, _S.
R. I._, tom. XXI.

[281] Lo Stefani aggiunge un Brunelleschi ed un altro Adimari; noi
diamo i nomi dalla Provvisione che ci ebbe comunicata il signor
Canestrini, e che l’Ammirato aveva letta in originale. Per quello che
spetta all’Acciaiuoli è da notare che Matteo Villani appare a lui molto
devoto.

[282] AMMIRATO, an. 1358.

[283] Vedi AMMIRATO agli anni 1352-66, che sono postille di Scipione
Ammirato il Giovine. Sarebbe mancata in quegli anni la persona del
Capitano ma non cessato l’uffizio; nelle Provvisioni si vede il
Consiglio del Popolo ritenere sempre il nome di Consiglio del Capitano.

[284] Una Provvisione de’ 31 maggio 1359 annulla le fedi o attestazioni
che taluni si avevano procacciate di buoni guelfi: una somigliante,
scrive Gio. Morelli, averne avuta i maggiori suoi. Altra Riforma
del 1361, 24 aprile, ordina: che agli scrutini dei maggiori uffici
assistano quelli tra’ Capitani di Parte che siano di popolo, ed i
Capitani che siano dei grandi agli scrutini per gli uffici dai quali
non siano esclusi i magnati e gli uomini del contado (_comitatini_):
che i Capitani grandi intervengano al Consiglio del Potestà cioè del
Comune, ed i popolani intervengano al Consiglio del Capitano cioè del
Popolo. Da un altro documento della Parte guelfa (12 dicembre 1366)
apparirebbe che gli scrutini pe’ maggiori uffici della Repubblica
fossero tenuti almeno per qualche tempo nel Palagio della Parte; ivi
registrandosi le spese fatte «occasione scruptinei fiendi de Prioribus
Artium et Vexilliferi iustitiæ, Gonfaloneriorum sotietatum et XV
bonorum virorum in Palactio dictæ Partis de præsenti anno.»

[285] Alcuni ne ha dati il P. Ildefonso ed altri ne abbiamo nel _Diario
di Anonimo Fiorentino_, vol. VI dei _Documenti di Storia Italiana_.

[286] «Come (restituire) il perdimento della libertà che tutte cose
sormonta? Di quello che poco dire non si può, è meglio il tacere: e
qui far fine si dee, e dar luogo a chi molto può e poco fa, et a molti
offende. Anime tribolate, se potete, datevi in viaggio pace e buon
piacere.»

[287] FILIPPO VILLANI, cap. 65.

[288] Provvisione dei 3 novembre e 8 dicembre 1366 e 26 maggio 1367.

[289] VELLUTI, _Cronaca_, pag. 106, 111.

[290] «Chi supplicasse, venga immediatamente scritto nei libri della
Parte come Ghibellino ed inabile ad ogni ufficio; e il notaio della
Parte intanto subito lo ammonisca: chi cancellasse dai libri quel nome
sia punito come falsario coll’incendio delle sue case.»

[291] «Quando ero fanciullo che uscivo dall’abbaco, circa 1363,
ricordomi gridarsi da’ fanciulli dell’abbaco, quando uscivano: _Vivano
le berrette_, che tanto vuol dire quanto: viva la portatura di uomini
degni; _Muoiano le foggette_, che tanto voleva dire quanto: muoiano gli
artefici e uomini di vil condizione. E nel 1378 si rivolse tal detto,
e dicevasi: _viva le foggette, e muoiano le berrette_.» (_Ricordi_ di
GINO CAPPONI.)

[292] Provvisione degli 11 luglio 1371.

[293] Provvisione del 27 gennaio 1371 (stile fiorentino). — Vedi
_Appendice_ Nº VI.

[294] P. BONINSEGNI, pag. 606.

[295] «Fosti voi colui che ordinaste e dettaste quella utile legge e
riformagione di Comune, che non permette che contro a Parte si faccia
alcuna riformagione senza certa grande solennità.» (Lettera di BERNARDO
DA CASTIGLIONCHIO a Lapo suo padre, pubblicata insieme al Discorso.)

[296] «Per certo i Fiorentini voleano del tutto rompere.» (_Cronaca di
Bologna_ in MURATORI, _S. R. I._, tomo XVIII, pag. 498.)

[297] È da vedere ampiamente svolto il concetto ghibellino risguardo
al dominio temporale della Chiesa nel _Chronicon Placentinum_, in
MURATORI, _S. R. I._, tomo XVI, col. 528 e seg.

[298] Il BONINCONTRI, _Annales_, pag. 23, scrive la distruzione degli
Ubaldini avere destata la nimicizia del Legato contro ai Fiorentini.

[299] «Negli anni 1346-7 essendo stata in Firenze grande carestia e
mortalità e tremoti, novantaquattro mila persone avrebbero avuto il
pane dal Comune.» (GIOVANNI VILLANI, lib. XII, cap. 73.) — E d’un’altra
carestia poco sentita in Firenze vedi _M. Villani_, lib. III, cap. 56.

[300] _Cronichetta d’incerto_, tra quelle stampate dal Manni; Firenze,
1733; pag. 102.

[301] L’anonimo autore della _Cronaca Pisana_ (_S. R. I._, tomo XV,
pag. 1067) scrive, il Papa avere chiesto aiuto di danaro alle città
di Firenze, Pisa e Siena, le quali erano seco in Lega; ma gli furono
date parole: «che se prima le città di Toscana avessino mandato al
Papa ottomila fiorini, il Papa non avrebbe fatto pace con i Signori di
Milano, e la Toscana sarebbe rimasa in pace.»

[302] Andando a morte, furono attanagliati per le vie della città e
da ultimo sepolti vivi col capo all’ingiù, che dicevano propagginare.
Questo barbaro modo di pena, riferito nella _Cronichetta d’incerto_
(Firenze, 1733, pag. 203), e dal Monaldi nel _Diario_ (con le _Storie
Pistolesi_, Firenze, 1733) è tra le accuse ai Fiorentini date nel Breve
di Gregorio XI. (RAYNALDI, _Annales_, tom. VII, pag. 278.) Quivi e
dal Monaldi è detto il prete essere monaco. — Abbiamo il processo di
quei due pubblicato dal signor Alessandro Gherardi (_Archivio Storico
Italiano_, Serie 3ª, tomo X, parte I, pag. 1 a 23).

[303] Il signor Alessandro Gherardi pubblicava tutta quella parte degli
Atti del Comune la quale risguarda a questa guerra e al magistrato
degli Otto, preceduta da una sua _Memoria_. (_Archivio Storico_, tomi
VI e VII, Serie 3ª.)

[304] G. VILLANI, lib. XII, cap. 43, 58, e MARCHIONNE STEFANI, lib.
VIII, rubr. 616 e 628. — Mentre fu in Roma Urbano V, la Signoria ebbe
cura di sospendere per sei mesi ogni statuto che andasse contro alle
ecclesiastiche libertà; ed assegnava compensi ai Frati mendicanti e
agli Spedali per le gabelle pagate alle porte della città, con altri
provvedimenti che l’Ammirato registra sotto gli anni 1367-68.

[305] TOMMASI, _Storia di Lucca_ (_Archiv. Stor._, tomo X, pag.
254). — Pisa rifiutava la lega a’ 5 dicembre 1375 (RONCIONI, _Istorie
Pisane_ in _Arch. Stor_., tomo VI, parte I, pag. 921), ma v’entrava
con le altre a’ 12 marzo 1376: bensì una lettera di Coluccio Salutati
(_Colucii Epistolæ_, tomo I, pag. 84) non ha i Pisani ed i Lucchesi
tra’ collegati ai quali sono in quella lettera assegnate le rate che
ognuno doveva pagare per le spese della guerra; e in quanto a queste
due città è da vedere la lettera ai Lucchesi di santa Caterina che
ha il n. 206 nella edizione del Gigli. E pure la _Cronaca Pisana_ di
_Ranieri Sardo_ (_Arch. Stor._, tomo VI, parte II, pag. 289 a 94); e la
_Cronaca Senese_ di NERI DI DONATO, in MURATORI, _S. R. I._, tomo XV,
pag. 245 e seg.

[306] DOMENICO BONINSEGNI, _Storia Fiorentina_, pag. 367-68.

[307] MARCHIONNE STEFANI, lib. IX, pag. 144.

[308] D. BONINSEGNI, pag. 565.

[309] RAYNALDUS, tomo VII, pag. 278.

[310] Si legge pure (MARCHIONNE STEFANI, rubr. 836, tomo XV) che
«essendo al Concistoro il Papa co’ Cardinali, e cominciato a leggere
il processo, un prete ch’era colla moltitudine a vedere, gli si diè il
mal maestro (_epilessia_). Messer Donato cominciò a gridare: guardatevi
dinanzi, chè il Santo Padre vegga. Ogni uomo si cessò; egli si trasse
innanzi, e non disse Santo Padre, ma — Messere, guardate come li vostri
famigli e clientoli cominciano a stramazzare per la ingiusta sentenza,
innanzi ch’ella sia letta; pensate che seguirà, letta: eh perdio non
date sì ingiusta sentenza, come questa è! — con tanto ardire e franco
animo che ogni uomo si maravigliò; ed il Papa turbato delle parole, se
non fosse stato raffrenato, gli avrebbe fatto villania. Donato gridava,
che la morte era acconcio a soffrire per non tacere la ingiusta
condannagione contro al Comune di Firenze; e molto prima avea rimediato
con umiltà infino a quello punto, quanto uomo avesse potuto fare.»

[311] _Cronaca Pisana_ in MURATORI, _S. R. I._, tomo XV, pag. 1071;
e vedi gli altri sopracitati. — Bonnaccorso Pitti giovinetto fu tra’
Fiorentini imprigionati in Avignone. (Vedi la sua _Cronaca_.)

[312] «La gente che avete assoldata per venire di qua, sostentate
e fate sì che non venga, perocchè sarebbe piuttosto guastare che
acconciare. Guardate, per quanto Voi avete cara la vita, Voi non
veniate con sforzo di gente; ma con la croce in mano, come agnello
mansueto.» (SANTA CATERINA, Lettera VI a Gregorio XI.) — PETRARCA,
_Apologia contra Gallorum calumnias._

[313] Sull’eccidio di Cesena vedi _Scritture sincrone_ (_Arch. Stor_.,
Nuova Serie, tomo VIII, parte II, 1858): e vedi intorno a questi fatti,
S. ANTONIN., _Chronicon_; e BALUZIO, _Vitæ Paparum Avenionensium._

[314] _Cronaca Senese_ in MURATORI, _R. I. S._, tomo XV.

[315] Scrive la _Cronaca di Bologna_ in MURATORI, _S. R._, tomo
XVIII, pag. 511 e seg.: «I Fiorentini tutto faceano per torsi la briga
d’addosso e darla a noi, come di continuo aveano fatto: aveano a male
la pace che noi trattavamo colla Chiesa, ma non era in loro danno;
e la libertà che essi ci diedero, co’ nostri cattivi cittadini fu
favoreggiata per modo che Dio ne guardi i cani.»

[316] Abbiamo una lettera di Coluccio Salutati dove in nome della
Repubblica esorta gli Aretini ad estirpare le radici di quel male
e a procedere senza misericordia contro gli autori di esso; ed in
un’altra dello stesso giorno (8 settembre 1377) gli rimprovera perchè
avessero incautamente rimosso la scure pendente sul collo del Vescovo,
e lasciatolo fuggire. Tuttociò in ampie altisonanti parole, molto
ammirate in quella età. (_Epist_. COLUCII; Firenze, 1741; tomo I, pag.
104.)

[317] BONINCONTRI, _Annales_, in MURATORI, _S. R. I._, tomo XXI, pag.
27.

[318] _Epistolæ_ COLUCII, tomo I, pag. 58 a 82. «Recordetur Regnum Dei
non esse cibum et potum, sed iustitiam, pacem et gaudium in Spiritu
sancto ec.» In queste parole sembra a me che la rettorica di Coluccio
pigliasse colore dalla eloquenza della Senese, le cui Lettere dovevano
in Firenze essere divulgate.

[319] BONINSEGNI, pag. 588.

[320] Lettera di Coluccio a Ruggero Cane, 22 ottobre 1377.

[321] STEFANI MARCHIONNE, lib. IX, rubr. 757.

[322] D. BONINSEGNI, pag. 581; e _Cronichetta d’incerto_ ec, pag. 211.

[323] CAPPONI GINO, _Tumulto de’ Ciompi_, pag. 227.

[324] SANTA CATERINA, lettere 197, 198, 199. — Vedi anche la lettera
207 a Niccolò Soderini.

[325] Lettera 2 a Gregorio XI; e vedi pure la lettera 6.

[326] «Fu sì grande il numero di coloro che furono riformati
(ammoniti), che tutta quasi la città per tal cagione gridava; ma la
Santa Vergine nè ciò fece nè volle farlo, anzi sommamente se ne dolse,
e di più comandò e tosto disse a molti e fece dire ad altri, che
pessimamente facevano a stender le mani a tanti e di tal condizione; nè
dovevano di ciò ch’era stato fatto per ottener la pace, valersi per gli
odii loro tanto ingiustamente ad una domestica guerra.» (_Vita di Santa
Caterina da Siena_, per Fra RAIMONDO DA CAPUA.)

[327] _Vita di Santa Caterina_ di Fra _Raimondo da Capua_, ediz. del
Gigli, tomo I, pag. 452-53. — CAPECELATRO, _Vita della medesima_. —
TOMMASÉO, _Lettere di Santa Caterina_. — MARCHIONNE STEFANI, lib. IX,
rub. 773, pag. 179.

[328] Vedi oltre allo Stefani il _Diario_ del Monaldi pubblicato con le
_Istorie Pistolesi_ (Firenze, 1733). — Il Magalotti, essendo una volta
dei Priori, aveva tentato imporre un freno alle violenze dei Caporali
di Parte guelfa. (P. BONINSEGNI, pag. 607.)

[329] D. BONINSEGNI, pag. 580-81.

[330] Vedi _Appendice_, Nº VII.

[331] Pagarono centocinquanta mila fiorini d’oro, ed altri scrive
dugento mila. (STEFANI MARCHIONNE, lib. X, pag. 15.)

[332] «La Chiesa divisa fa per il Comune nostro e per la nostra libertà
mantenere; ma è contro all’anima, e però non vi si debbe dare opera, ma
lasciar fare alla natura.» (_Ricordi_ di G. CAPPONI.) — «La vicinità
della Chiesa è stata ed è grandissimo ostacolo; la quale per avere le
barbe tanto fondate quanto ha, ha impedito assai il corso del dominio
nostro.» (_Ricordi_ di FRANCESCO GUICCIARDINI, nº 353.)

[333] Questo si vede nella lingua inglese, dove generalmente le
parole astratte e certe derivazioni più sottili vengono dal latino,
perchè insegnate e propagate da scuole latine; l’idea più semplice
esprimendosi tuttavia con voce germanica. Le scuole poste dai Romani
cominciarono la coltura del popolo inglese fino dai tempi di Agricola;
ed il re Alfredo più secoli dopo sapeva di latino, e anche di greco,
quando nulla ne sapevano i suoi Germani: così la lingua inglese si
formava tedesca di origine, latina di scuola.

[334]

    «_De secreto conflictu curarum suarum_.»
    «Nè sì nè no nel cuor mi suona intero.»

[335] TOMMASÈO, _Lettere di Santa Caterina da Siena_. Quattro volumi,
Firenze, G. Barbèra, 1860.

[336] _Lettere del Beato Giovanni dalle Celle_. — _Lettere di Santi e
Beati Fiorentini_.

[337] MATTEO VILLANI, lib. I, cap. 8 e 90. — AMMIRATO, _Stor. Fior.,_
an. 1334. — PREZZINER, _Storia dello Studio fiorentino._

[338] MARCHIONNE STEFANI, lib. XII, rub. 946.

[339] Il Boninsegni, che trasse ogni cosa dal Villani, rinchiude il
discorso in queste parole: «Chi cercherà bene, troverà che Roma e tutte
l’altre terre di Toscana sono libere da ogni sommessione imperiale,
perchè in lei fu il principio dello Imperio.» _Storia Fiorentina_ del
BONINSEGNI, pag. 437.

[340] In questo luogo è oscurità, dipoi vengono parole inutili: alcuni
però dei punti che abbiamo dovuto noi porre sono colpa della fallace
lezione, la quale deturpa e toglie senso alcune volte alle Istorie
dei tre Villani. Sarebbe tempo cessasse questa vergogna della inerzia
nostra, e che uno al certo tra’ più insigni documenti di que’ secoli
non fosse a luoghi un geroglifico.

[341] _Discorsi_ di VINCENZIO BORGHINI, tomo II.

[342] Chi si sarebbe mai figurato che Anton Maria Salvini fosse un uomo
feroce?

[343] Ritrinciarsi, _se retrancher_. Abbiamo _trincèa_, non da
_trinciare_, ma da _tranchée_, parole che sono tutte dello stesso
parentado; ed il Salvini per uso suo fece quest’altro equivalente.

[344] Le provvisioni che si pubblicano in quest’Appendice son
tratte dagli originali Registri, esistenti nell’Archivio di Stato di
Firenze; e alcune di esse furon trascritte in un Codice di Nº 749 già
appartenuto al Magistrato dei Capitani di Parte ed ora conservato nel
medesimo Archivio.

[345] Riproduciamo questa _Nota_ qual’era nella edizione prima e
solamente con poche aggiunte che allora non furono in tempo alla
stampa. D’allora in poi molti hanno continuata questa benedetta
controversia intorno alla Storia di Dino Compagni, e i nostri lettori
ci sapranno grado se noi ci asteniamo dal ripigliarla per nostro conto:
qual cosa vorremmo potere dire del breve esame che ne ha fatto il dotto
signor prof. Hegel, ma non è permesso a noi di lodarlo perchè egli
inclina verso le opinioni nostre. Dunque ce ne stiamo a quello che
prima fu detto da noi.





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.

*** END OF THE PROJECT GUTENBERG EBOOK STORIA DELLA REPUBBLICA DI
FIRENZE V. 1/3 ***

Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the
United States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away--you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you will have to check the laws of the country where
  you are located before using this eBook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that:

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg-tm trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org

Section 3. Information about the Project Gutenberg Literary
Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation's website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without
widespread public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org

This website includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
